{"name": "360", "parent": "", "content": "Excalibur, vedi alla voce \u201cesagerare\u201d Storia e analisi di un film che contribu\u00ec a rilanciare il genere\u00a0fantasy Da ragazzino ero un secchione (ma va?) e amavo due cose in particolare: la mitologia greca e il ciclo arturiano. La prima mi era rimasta attaccata leggendo un libro per bambini chiamato \u201cStorie della storia del mondo\u201d, il secondo era merito di \u201cLa spada nella roccia\u201d della Disney. Una volta approdato in quella fase dell\u2019adolescenza in cui ripudi tutto ci\u00f2 che \u00e8 infantile perch\u00e9 devi dimostrare che sei cresciuto, non so come mai entrai in contatto con Excalibur, un film uscito nell\u2019anno in cui ero nato e che sulla copertina della VHS mostrava una spettacolare immagine di un tizio che ti guardava serissimo e una spada, non male. Excalibur \u00e8 un favoloso polpettone di due ore e mezza che condensa tutte le avventure di Art\u00f9, dal concepimento ad opera di quello che probabilmente \u00e8 il padre col nome pi\u00f9 figo della storia, Uther Pendragon, alla morte per mano del figlio Mordred. Nel mezzo c\u2019\u00e8 tutta la storia di un mondo che passa lentamente dal paganesimo al cristianesimo e abbandona il suo lato pi\u00f9 selvaggio e magico, rappresentato da Merlino, in favore di una scintillante nuova religione alla quale verr\u00e0 chiesto il conto da Morgana. Tra i meriti del film ricordiamo l\u2019aver ufficialmente sdoganato i Carmina Burana come musica solenne e tenebrosa con cui girare scene d\u2019azione e l\u2019aver dato ad attori sconosciuti o noti solo in patria un palcoscenico internazionale come Liam Neeson, qua praticamente al debutto insieme a Gabriel Byrne, Hellen Mirren e Patrick Stewart. Boorman voleva che il pubblico si concentrasse sulla storia, non sugli attori. Excalibur fu anche il suo ritorno in sella, perch\u00e9 dopo Un tranquillo weekend di Paura aveva inanellato la combo Zardoz+L\u2019esorcista II che non furono propriamente dei successi al botteghino. Per uno spettatore cresciuto a peplum, scontri epici e battaglie campali ma tendenzialmente ordinate, la visione di Excalibur era una sorta di rivelazione, un po\u2019 come assaggiare una bistecca dopo anni di cotolette, come vedere la Battaglia di Anghiari prendere vita di fronte ai tuoi occhi. Scontri bui, pieni di fango, urla, Wagner e sangue, con gente che si muove lenta e impacciata in armature enormi (con cui tra l\u2019altro riesce miracolosamente a fare sesso senza uccidere la compagna) e urla pi\u00f9 per la fatica che per il dolore. Tutto \u00e8 buio, scuro, fumoso e violento. Gli uomini sono fondamentalmente cavernicoli in armatura mossi solo dai propri istinti verso donne che o li subiscono o li manipolano. Nella sua follia visionaria, Excalibur rimane comunque molto pi\u00f9 simile al vero medioevo di quanto possa raccontarti un libro di storia. In contrasto con tutto questo realismo Boorman schierava un uso esagerato di riflessi e luccichii che in certi momenti trasformano il film in una televendita di argenteria. Le armature scintillano, i gioielli delle donne scintillano, la famigerata capoccia di Merlino scintilla, i denti scintillano, le mura del castello scintillano, persino la natura manda bagliori verdi. E poi c\u2019\u00e8 l\u2019armatura finale di Mordred che \u00e8 un capolavoro del camp e lo trasforma in una specie di David di Michelangelo dorato e vendicativo (estetica ripresa ne Il Gladiatore), o l\u2019affascinante litania della Magia del Fare recitata da Merlino in una specie di inglese arcaico: Analnathrakt Udvas Bethod Dokiel Dien-ve. In italiano vuol dire pi\u00f9 o meno \u201cPer il respiro del drago, per la magia della vita e della morte, io ti ordino di fare\u201d e sappiate che \u00e8 stata anche utilizzata da Undertaker per alcune sue entrate in scena. Nella versione italiana il doppiaggio con un registro solenne rende tutte le interpretazioni uniformi e azzeccate, ma in lingua originale Excalibur diventa uno spettacolare campionario di overacting assurdo ed enfatico. Basta ascoltare gli spezzoni di questo articolo per essere investiti da un treno di gente che sembra uscita da Boris. La Mirren sembra sul palco alla recita del liceo, la maggior parte dei cavalieri parla come se fossero usciti ora da un corso di recitazione per posta, si salvano in corner Neeson, Stewart e Nigel Terry nei panni di Arthur, ma a volte anche loro strappano un sorriso. Su tutti svetta Nicol Williamson, ovvero Merlino, che gigioneggia passando dal falsetto alla declamazione teatrale, alternando ritmi, toni, timbri e accenti e conferendo al personaggio un\u2019anima mutevole, sfuggente e misteriosa, un po\u2019 mago potentissimo, un po\u2019 giullare di un altro mondo che si diverte nel contemplare le stranezze degli umani. Se il film porta a casa il risultato \u00e8 merito anche suo. Come molte produzioni gigantesche e sperimentali, d\u2019altronde Boorman \u00e8 lo stesso che ritenne necessario vestire Sean Connery come un viados in Zardoz, Excalibur non ebbe assolutamente vita facile, per colpa del cast e perch\u00e9 si rivel\u00f2 costoso come giocare all\u2019autoscontro con le Ferrari. I produttori della United Artists odiavano Williamson perch\u00e9 si erano trovati male in passato, ma Boorman si impunt\u00f2 perch\u00e9 lo riteneva talentuoso. Williamson odiava la Mirren perch\u00e9 si era trovato male in passato, ma Boorman si impunt\u00f2 perch\u00e9 i loro dissapori potevano essere funzionali sullo schermo per la rivalit\u00e0 tra Merlino e Morgana. Non mancarono neppure problemi sul set, che per tutti i mesi di riprese fu funestato da una continua e incessante pioggia. Il che fu perfetto per le battaglie campali e il finale lugubre, ma era un po\u2019 meno bello tutto il resto del tempo, soprattutto quando devi tenere pulite e scintillanti centinaia di armature o girare una scena all\u2019aperto in cui non dovrebbe piovere. A proposito di battaglie campali, quella iniziale dovettero ripeterla TRE volte, perch\u00e9 la luce era sbagliata. Potete immaginare da soli il costo dell\u2019operazione. Nonostante alcune performance e l\u2019essere fondamentalmente un polpettone proto-fantasy abbastanza lungo, Excalibur spicca e resiste nel nostro immaginario grazie al talento visionario di Boorman in grado di trasmettere sensazioni terribilmente grezze, tetre e terrene, ma anche divine ed eroiche. Il fascino di un Merlino, pi\u00f9 vicino come aspetto a un negromante che a un maghetto Disney, allucinazioni, magie, armature in penombra con forme animalesche (ben prima del Mastino di Game of Thrones), il Graal che scintilla come una visione paradisiaca, corvi che beccano occhi e infine l\u2019uso di Wagner non \u00e8 casuale, ma legato alla grandiosit\u00e0 eccessiva del Crepuscolo degli dei e del Ragnarok, in cui ogni eroe trova la morte contro la propria nemesi. Excalibur nacque sull\u2019onda di un ritrovato fascino per il fantasy all\u2019inizio degli anni \u201980 che si lega in qualche modo al successo nello stesso periodo di Dungeons & Dragons e ai romanzi di Conan, che arriv\u00f2 nelle sale l\u2019anno successivo e fece da apripista a un\u2019intera generazione di film come La Storia Infinita, Legend, Labyrinth, La Storia Fantasitca, Willow. Non male per un film nato dopo che Boorman fall\u00ec nell\u2019acquisire i diritti de Il Signore degli Anelli. ", "title": "Excalibur, vedi alla voce \u201cesagerare\u201d", "sentences": [{"27e8": "Excalibur, vedi alla voce \u201cesagerare\u201d"}, {"5549": "Storia e analisi di un film che contribu\u00ec a rilanciare il genere\u00a0fantasy"}, {"f718": "Da ragazzino ero un secchione (ma va?) e amavo due cose in particolare: la mitologia greca e il ciclo arturiano. La prima mi era rimasta attaccata leggendo un libro per bambini chiamato \u201cStorie della storia del mondo\u201d, il secondo era merito di \u201cLa spada nella roccia\u201d della Disney."}, {"9c42": "Una volta approdato in quella fase dell\u2019adolescenza in cui ripudi tutto ci\u00f2 che \u00e8 infantile perch\u00e9 devi dimostrare che sei cresciuto, non so come mai entrai in contatto con Excalibur, un film uscito nell\u2019anno in cui ero nato e che sulla copertina della VHS mostrava una spettacolare immagine di un tizio che ti guardava serissimo e una spada, non male."}, {"a562": "Excalibur \u00e8 un favoloso polpettone di due ore e mezza che condensa tutte le avventure di Art\u00f9, dal concepimento ad opera di quello che probabilmente \u00e8 il padre col nome pi\u00f9 figo della storia, Uther Pendragon, alla morte per mano del figlio Mordred. Nel mezzo c\u2019\u00e8 tutta la storia di un mondo che passa lentamente dal paganesimo al cristianesimo e abbandona il suo lato pi\u00f9 selvaggio e magico, rappresentato da Merlino, in favore di una scintillante nuova religione alla quale verr\u00e0 chiesto il conto da Morgana."}, {"88de": "Tra i meriti del film ricordiamo l\u2019aver ufficialmente sdoganato i Carmina Burana come musica solenne e tenebrosa con cui girare scene d\u2019azione e l\u2019aver dato ad attori sconosciuti o noti solo in patria un palcoscenico internazionale come Liam Neeson, qua praticamente al debutto insieme a Gabriel Byrne, Hellen Mirren e Patrick Stewart."}, {"1db3": "Boorman voleva che il pubblico si concentrasse sulla storia, non sugli attori. Excalibur fu anche il suo ritorno in sella, perch\u00e9 dopo Un tranquillo weekend di Paura aveva inanellato la combo Zardoz+L\u2019esorcista II che non furono propriamente dei successi al botteghino."}, {"2952": "Per uno spettatore cresciuto a peplum, scontri epici e battaglie campali ma tendenzialmente ordinate, la visione di Excalibur era una sorta di rivelazione, un po\u2019 come assaggiare una bistecca dopo anni di cotolette, come vedere la Battaglia di Anghiari prendere vita di fronte ai tuoi occhi."}, {"650b": "Scontri bui, pieni di fango, urla, Wagner e sangue, con gente che si muove lenta e impacciata in armature enormi (con cui tra l\u2019altro riesce miracolosamente a fare sesso senza uccidere la compagna) e urla pi\u00f9 per la fatica che per il dolore. Tutto \u00e8 buio, scuro, fumoso e violento. Gli uomini sono fondamentalmente cavernicoli in armatura mossi solo dai propri istinti verso donne che o li subiscono o li manipolano."}, {"d277": "Nella sua follia visionaria, Excalibur rimane comunque molto pi\u00f9 simile al vero medioevo di quanto possa raccontarti un libro di storia."}, {"08b8": "In contrasto con tutto questo realismo Boorman schierava un uso esagerato di riflessi e luccichii che in certi momenti trasformano il film in una televendita di argenteria. Le armature scintillano, i gioielli delle donne scintillano, la famigerata capoccia di Merlino scintilla, i denti scintillano, le mura del castello scintillano, persino la natura manda bagliori verdi."}, {"6abd": "E poi c\u2019\u00e8 l\u2019armatura finale di Mordred che \u00e8 un capolavoro del camp e lo trasforma in una specie di David di Michelangelo dorato e vendicativo (estetica ripresa ne Il Gladiatore), o l\u2019affascinante litania della Magia del Fare recitata da Merlino in una specie di inglese arcaico: Analnathrakt Udvas Bethod Dokiel Dien-ve."}, {"15d5": "In italiano vuol dire pi\u00f9 o meno \u201cPer il respiro del drago, per la magia della vita e della morte, io ti ordino di fare\u201d e sappiate che \u00e8 stata anche utilizzata da Undertaker per alcune sue entrate in scena."}, {"4fe6": "Nella versione italiana il doppiaggio con un registro solenne rende tutte le interpretazioni uniformi e azzeccate, ma in lingua originale Excalibur diventa uno spettacolare campionario di overacting assurdo ed enfatico. Basta ascoltare gli spezzoni di questo articolo per essere investiti da un treno di gente che sembra uscita da Boris."}, {"e280": "La Mirren sembra sul palco alla recita del liceo, la maggior parte dei cavalieri parla come se fossero usciti ora da un corso di recitazione per posta, si salvano in corner Neeson, Stewart e Nigel Terry nei panni di Arthur, ma a volte anche loro strappano un sorriso."}, {"8a16": "Su tutti svetta Nicol Williamson, ovvero Merlino, che gigioneggia passando dal falsetto alla declamazione teatrale, alternando ritmi, toni, timbri e accenti e conferendo al personaggio un\u2019anima mutevole, sfuggente e misteriosa, un po\u2019 mago potentissimo, un po\u2019 giullare di un altro mondo che si diverte nel contemplare le stranezze degli umani. Se il film porta a casa il risultato \u00e8 merito anche suo."}, {"61f1": "Come molte produzioni gigantesche e sperimentali, d\u2019altronde Boorman \u00e8 lo stesso che ritenne necessario vestire Sean Connery come un viados in Zardoz, Excalibur non ebbe assolutamente vita facile, per colpa del cast e perch\u00e9 si rivel\u00f2 costoso come giocare all\u2019autoscontro con le Ferrari."}, {"20cb": "I produttori della United Artists odiavano Williamson perch\u00e9 si erano trovati male in passato, ma Boorman si impunt\u00f2 perch\u00e9 lo riteneva talentuoso. Williamson odiava la Mirren perch\u00e9 si era trovato male in passato, ma Boorman si impunt\u00f2 perch\u00e9 i loro dissapori potevano essere funzionali sullo schermo per la rivalit\u00e0 tra Merlino e Morgana."}, {"9de3": "Non mancarono neppure problemi sul set, che per tutti i mesi di riprese fu funestato da una continua e incessante pioggia. Il che fu perfetto per le battaglie campali e il finale lugubre, ma era un po\u2019 meno bello tutto il resto del tempo, soprattutto quando devi tenere pulite e scintillanti centinaia di armature o girare una scena all\u2019aperto in cui non dovrebbe piovere. A proposito di battaglie campali, quella iniziale dovettero ripeterla TRE volte, perch\u00e9 la luce era sbagliata. Potete immaginare da soli il costo dell\u2019operazione."}, {"77e2": "Nonostante alcune performance e l\u2019essere fondamentalmente un polpettone proto-fantasy abbastanza lungo, Excalibur spicca e resiste nel nostro immaginario grazie al talento visionario di Boorman in grado di trasmettere sensazioni terribilmente grezze, tetre e terrene, ma anche divine ed eroiche."}, {"83df": "Il fascino di un Merlino, pi\u00f9 vicino come aspetto a un negromante che a un maghetto Disney, allucinazioni, magie, armature in penombra con forme animalesche (ben prima del Mastino di Game of Thrones), il Graal che scintilla come una visione paradisiaca, corvi che beccano occhi e infine l\u2019uso di Wagner non \u00e8 casuale, ma legato alla grandiosit\u00e0 eccessiva del Crepuscolo degli dei e del Ragnarok, in cui ogni eroe trova la morte contro la propria nemesi."}, {"ebe5": "Excalibur nacque sull\u2019onda di un ritrovato fascino per il fantasy all\u2019inizio degli anni \u201980 che si lega in qualche modo al successo nello stesso periodo di Dungeons & Dragons e ai romanzi di Conan, che arriv\u00f2 nelle sale l\u2019anno successivo e fece da apripista a un\u2019intera generazione di film come La Storia Infinita, Legend, Labyrinth, La Storia Fantasitca, Willow."}, {"f7b0": "Non male per un film nato dopo che Boorman fall\u00ec nell\u2019acquisire i diritti de Il Signore degli Anelli."}], "child": "360_1\t360_2"}