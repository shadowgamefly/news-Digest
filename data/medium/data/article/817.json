{"name": "817", "parent": "", "content": "Kr\u00f3tko o tym, jak sprawi\u0107, \u017ceby konferencje i spotkania bran\u017cowe by\u0142y\u00a0lepsze. W oparciu o kr\u00f3tkie badanie* oraz moje przemy\u015blenia. Mam tak\u0105 teori\u0119, \u017ce wszystko co robimy jest tylko na tyle dobre na ile si\u0119 w to zaanga\u017cujemy. Je\u015bli ogl\u0105damy serial, graj\u0105c jednocze\u015bnie w gr\u0119 na telefonie, to\u200a\u2014\u200anawet je\u015bli serial jest \u015bwietny\u200a\u2014\u200anie b\u0119dziemy go tak prze\u017cywa\u0107. Je\u015bli jeste\u015bmy na spotkaniu ze znajomymi, ale ca\u0142y czas sms-ujemy z dziewczyn\u0105, kt\u00f3r\u0105 poznali\u015bmy poprzedniego wieczoru, to spotkanie to nie zapadnie nam w pami\u0119ci jako udane i warto\u015bciowe. Prze\u017cycie pe\u0142nego do\u015bwiadczenia wymaga pe\u0142nego zaanga\u017cowania. To samo dotyczy konferencji i spotka\u0144 bran\u017cowych. Je\u015bli p\u00f3jdziemy na konferencj\u0119 po czym usi\u0105dziemy wygodnie w fotelu i b\u0119dziemy jedynie s\u0142ucha\u0107 prezentacji, to najpewniej nie wyjdziemy w pe\u0142ni usatysfakcjonowani. Konferencja wymaga pe\u0142nej interakcji. Dla pe\u0142nego zadowolenia widownia powinna by\u0107 tak samo zaanga\u017cowana jak prezentuj\u0105cy. Nie tylko s\u0142ucha\u0107, ale te\u017c m\u00f3wi\u0107\u200a\u2014\u200azadawa\u0107 pytania lub rozmawia\u0107 z innymi jej cz\u0142onkami. W innym przypadku po co na ni\u0105 w og\u00f3le i\u015b\u0107, skoro mogliby\u015bmy obejrze\u0107 stream z domu? Dlatego te\u017c wpad\u0142em na pomys\u0142 przeprowadzenia badania* na osobach z facebookowych grup Polish Designers i Usability PL w celu sprawdzenia jako\u015bci interakcji i zaanga\u017cowania podczas spotka\u0144 bran\u017cowych. Chcia\u0142em by cel tej kr\u00f3tkiej ankiety nie by\u0142 oczywisty, wi\u0119c jako skupi\u0142em si\u0119 na ch\u0119ci prezentowania i zadawania pyta\u0144. Te dwa podstawowe sposoby zaanga\u017cowania si\u0119 w spotkanie bran\u017cowe pos\u0142u\u017c\u0105 mi za wska\u017aniki czy i jak zaanga\u017cowani jeste\u015bmy w tego typu wydarzenia. Artyku\u0142 ten b\u0119dzie pewnie najciekawszy dla organizator\u00f3w wydarze\u0144 i prezentuj\u0105cych, ale mo\u017ce te\u017c pokaza\u0107 nowy punkt widzenia dla tych, kt\u00f3rzy wol\u0105 by\u0107 odbiorcami. Je\u017celi wolisz patrze\u0107 na konkretne dane zamiast czyta\u0107 moj\u0105 ich interpretacj\u0119, pe\u0142ne wyniki s\u0105 dost\u0119pne dla wszystkich tutaj: https://docs.google.com/spreadsheets/d/1NGpI82jbQgPbXvJxuzxs_7QLz8qlUQZ1f-_hpFji-R4/edit?usp=sharing Odpowiedzi na pierwsze pytania by\u0142y zgodne z moimi za\u0142o\u017ceniami: Ze 149 odpowiedzi 82% respondent\u00f3w bywa na wydarzeniach bran\u017cowych a 18% nigdy na \u017cadnym nie by\u0142o. Co ciekawe, jedynie \u0107wier\u0107 z tych 18%, czyli mniej wi\u0119cej 4.5% wszystkich wype\u0142niaj\u0105cych ankiet\u0119, uwa\u017ca wydarzenia na strat\u0119 czasu. Ponad 95% z nas jest odbiorcami lub potencjalnymi odbiorcami tego typu wydarze\u0144! Jak\u0105 jeste\u015bmy widowni\u0105? Ku mojej ogromnej uldze 0% (s\u0142ownie: zero) respondent\u00f3w stwierdzi\u0142o, \u017ce prezentacje s\u0105 idealne i nie trzeba ju\u017c o nic dopytywa\u0107. Wiemy dzi\u0119ki temu, \u017ce zdecydowanie istnieje potrzeba nawi\u0105zaniu dialogu. Ponad po\u0142owa (61%) os\u00f3b ucz\u0119szczaj\u0105ce na tego typu wydarzenia stwierdzi\u0142a, \u017ce zadaje pytania, chocia\u017c jedynie 6% wybra\u0142o odpowied\u017a \u201cjasne\u201d a a\u017c 55% \u201cczasami\u201d. Ponadto istnieje te\u017c grupa niemal 40%, kt\u00f3ra nigdy nie zadaje pyta\u0144! Mnie osobi\u015bcie ten wynik zaskoczy\u0142\u200a\u2014\u200ask\u0105d wynika nasza niech\u0119\u0107 do podj\u0119cia dialogu z prezentuj\u0105cymi? Na szcz\u0119\u015bcie dok\u0142adnie o tym by\u0142o nast\u0119pne pytanie\u2026 Ponad 60% os\u00f3b twierdzi, \u017ce nic im od razu nie przychodzi do g\u0142owy, a po\u0142owa wstydzi si\u0119 i boi si\u0119, \u017ce si\u0119 wyg\u0142upi. To do\u015b\u0107 powa\u017cne powody, ale na szcz\u0119\u015bcie jest par\u0119 pomys\u0142\u00f3w (w ostatniej cz\u0119\u015bci tego artyku\u0142u) jak je rozwi\u0105za\u0107. Jak prezentujemy? Kolejny wynik, kt\u00f3rego si\u0119 nie spodziewa\u0142em, to a\u017c 88% respondent\u00f3w zg\u0142aszaj\u0105cych ch\u0119\u0107 prezentowania\u200a\u2014\u200ato zaskakuj\u0105co du\u017ca liczba. Je\u015bli zauwa\u017cymy, \u017ce jedynie 16% respondent\u00f3w kiedy\u015b ju\u017c prezentowa\u0142o, daje nam to wspania\u0142y potencja\u0142 71% respondent\u00f3w, kt\u00f3rzy nigdy jeszcze nie mieli okazji podzieli\u0107 si\u0119 swoj\u0105 unikaln\u0105 perspektyw\u0105, a by\u0107 mo\u017ce b\u0119d\u0105 chcieli w przysz\u0142o\u015bci. Zaledwie dwie osoby (nieca\u0142e 2%) prezentowa\u0142y w przesz\u0142o\u015bci ale nie zamierzaj\u0105 tego powt\u00f3rzy\u0107. Je\u015bli ju\u017c szukamy prelegent\u00f3w, to warto wiedzie\u0107, \u017ce praktycznie wszyscy (97%) ch\u0119tni do prezentowania zwracaj\u0105 uwag\u0119 na dwa podstawowe czynniki: temat\u200a\u2014\u200amusz\u0105 si\u0119 czu\u0107 w nim pewnie\u200a\u2014\u200aoraz (70%) czas na przygotowanie. Niezmiernie ucieszy\u0142em si\u0119 r\u00f3wnie\u017c z zaledwie dw\u00f3ch odpowiedzi \u201c\u017ceby nie by\u0142o pyta\u0144 od publiczno\u015bci\u201d. Osoby prezentuj\u0105ce raczej nie b\u0119d\u0105 blokad\u0105 dla podj\u0119cia dialogu. Spo\u015br\u00f3d os\u00f3b, kt\u00f3re nie wyra\u017caj\u0105 ch\u0119ci prezentowania, dwa najwi\u0119ksze powody to zbyt du\u017cy stres (53%) oraz brak ciekawych rzeczy do opowiedzenia (a\u017c 47%!). Musz\u0119 jednak przyzna\u0107, \u017ce przy zaledwie pi\u0119tnastu odpowiedziach na to pytanie, istotno\u015b\u0107 tych wynik\u00f3w pozostawia wiele do \u017cyczenia. Dla mnie osobi\u015bcie zawsze najciekawsz\u0105 cz\u0119\u015bci\u0105 ka\u017cdej ankiety jest ostatnie pytanie otwarte, w kt\u00f3rym liczy\u0142em (i nie zawiod\u0142em si\u0119!) na ciekawe przemy\u015blenia. Raz jeszcze zach\u0119cam do przejrzenia pe\u0142nych wynik\u00f3w, al cz\u0119\u015b\u0107 cytat\u00f3w mo\u017cna przeczyta\u0107 (w oryginalnej pisowni) poni\u017cej w tym artykule. Problemy i rozwi\u0105zania? Je\u015bli organizujesz konferencje lub prezentujesz, to mo\u017ce by\u0107 cz\u0119\u015b\u0107 dla Ciebie. Wykluczy\u0142em wszystkie uwagi typu \u201ctematy s\u0105 nieciekawe\u201d czy \u201cprezenter jest kiepski\u201d bo\u200a\u2014\u200acho\u0107 cz\u0119sto maj\u0105 w sobie wiele prawdy\u200a\u2014\u200aobawiam si\u0119, \u017ce niewiele wnosz\u0105 do dyskusji nad rozwi\u0105zaniem tego problemu. Do ka\u017cdego zagadnienia do\u0142\u0105czam cytat bezpo\u015brednio z pyta\u0144 otwartych ankiety. Problem wstydu i strachu przed konfrontacj\u0105 Cho\u0107 zdaje si\u0119, \u017ce problem ten nie istnieje dla tych z nas, kt\u00f3rzy s\u0105 ju\u017c gotowi prezentowa\u0107 (tylko dwie osoby na 106 stwierdzi\u0142y, \u017ce nie chc\u0105 pyta\u0144 od publiczno\u015bci) to jednak okazuje si\u0119, \u017ce to do\u015b\u0107 powszechna bol\u0105czka w\u015br\u00f3d odbiorc\u00f3w. A\u017c 31 na 47 respondent\u00f3w nie chc\u0105cych zadawa\u0107 pyta\u0144 stwierdzi\u0142o, \u017ce boj\u0105 si\u0119, \u017ce si\u0119 wyg\u0142upi\u0105 i/lub wstydz\u0105 si\u0119 wyst\u0105pie\u0144 publicznych. mo\u017ce przygotowa\u0107 tak\u0105 skrzyneczk\u0119 jak urna wyborcza do wrzucania pyta\u0144 do prelegent\u00f3w je\u015bli kto\u015b si\u0119 wstydzi zapyta\u0107 przy publiczno\u015bci? Rozwi\u0105zanieJest wiele dost\u0119pnych obecnie sposob\u00f3w, kt\u00f3re pomog\u0105 nam obej\u015b\u0107 ten problem. Na przyk\u0142ad zadawanie (anonimowych?) pyta\u0144 przez stron\u0119 mobiln\u0105 czy aplikacj\u0119 tak, \u017ceby ka\u017cdy mia\u0142 szans\u0119 spokojnie sformu\u0142owa\u0107 swoje pytanie (na przyk\u0142ad sli.do: https://www.sli.do/). Zastanowi\u0142abym si\u0119 tak\u017ce nad fajnymi pomys\u0142ami zadawania pyta\u0144, bo nie ka\u017cdy ma odwag\u0119 zada\u0107 pytanie przed setk\u0105 czy wi\u0119ksz\u0105 ilo\u015bci\u0105 ludzi. Lepsze s\u0105 formy zadawania ich anonimowo i wybierania przez prowadz\u0105cych najlepszych pyta\u0144. Pozwala to skr\u00f3ci\u0107 dyskusje na bezsensowne tematy (a czasem jest ich du\u017co) oraz da\u0107 ka\u017cdemu r\u00f3wna szans\u0119 na zadanie\u00a0pytania. Ciekawym wariantem tego rozwi\u0105zania jest zadawanie pyta\u0144 w komentarzach na stronie wydarzenia na facebooku (piona Experience Night! https://www.facebook.com/experiencenight/), dzi\u0119ki czemu prezenter ma szans\u0119 odpowiedzie\u0107 na wszystkie pytania (a widz je zada\u0107) nawet w kilka dni po wydarzeniu, a tak\u017ce podj\u0105\u0107 dyskusj\u0119 na kt\u00f3r\u0105 nie starczy\u0142o czasu podczas spotkania czy afterparty. Warto pami\u0119ta\u0107, \u017ce nie jest to opcja anonimowa, wi\u0119c niekt\u00f3rzy mog\u0105 ba\u0107 si\u0119 o\u015bmieszenia przed szerszym gronem. Mimo wszystko jestem przekonany, \u017ce zalety tego rozwi\u0105zania s\u0105 warte tego ryzyka i mog\u0119 je z w\u0142asnego do\u015bwiadczenia serdecznie poleci\u0107. WTF networking? Grupa doros\u0142ych ludzi nie jest w stanie nawi\u0105za\u0107 ze sob\u0105 sensownej rozmowy? Niestety, znamy to a\u017c za dobrze. Do\u015b\u0107 du\u017ca liczba komentarzy wspominaj\u0105cych o tym temacie zdaje si\u0119 potwierdza\u0107 powszechno\u015b\u0107 tego problemu. Najs\u0142absza cze\u015b\u0107 polskich wydarze\u0144 na kt\u00f3rych by\u0142em to newtorking, kt\u00f3ry nie odbywa sie prawie wcale. Ludzie s\u0105 jakby przestraszeni, trzymaj\u0105 si\u0119 tylko we w\u0142asnych grupkach. Zapytani o opinie na dowolny temat boja si\u0119\u00a0m\u00f3wi\u0107. Rozwi\u0105zanieZ pewno\u015bci\u0105 nie jest \u0142atwo sprawi\u0107, \u017ceby ludzie nagle stali si\u0119 bardziej otwarci. Jak wida\u0107 pozostawienie ludzi samych sobie z drinkiem w d\u0142oni nie sprawdza si\u0119 w stu procentach. By\u0107 mo\u017ce warto zatem spr\u00f3bowa\u0107 r\u00f3\u017cnych gier czy zada\u0144, kt\u00f3re znamy z zaj\u0119\u0107 buduj\u0105cych zesp\u00f3\u0142. Ponadto istniej\u0105 tak\u017ce coraz bardziej innowacyjne rozwi\u0105zania, takie jak na przyk\u0142ad Idea mixer: https://www.polidea.com/blog/Our_Conference_Networking_Game_Idea_Mixer/Na pewno warto nieustannie pr\u00f3bowa\u0107 udoskonali\u0107 t\u0119 cz\u0119\u015b\u0107 spotka\u0144, gdy\u017c, jak wida\u0107, s\u0105 osoby dla kt\u00f3rych to w\u0142a\u015bnie jest najwa\u017cniejsza ich cz\u0119\u015b\u0107: Zwykle na takich wydarzeniach ciekawiej jest przy piwku pogada\u0107 z innymi dyzajnerami i dowiedzie\u0107 si\u0119 czego\u015b interesuj\u0105cego od nich ni\u017c na samych prelekcjach. Za ma\u0142o czasu, zbyt szybkie\u00a0tempo\u2026 61% os\u00f3b twierdzi, \u017ce \u017cadne pytania im nie przychodz\u0105 do g\u0142owy od razu po wyst\u0105pieniu. Jednym ze sposob\u00f3w mo\u017ce by\u0107 zadawanie pyta\u0144 po spotkaniu (patrz wy\u017cej). Drugim, kt\u00f3ry mo\u017ce pozytywnie wp\u0142yn\u0105\u0107 na poczucie interakcji i zaanga\u017cowania w trakcie konferencji, jest budowanie oczekiwania dialogu od samego pocz\u0105tku\u2026 Wed\u0142ug mnie cz\u0119sto brakuje moderowanych dyskusji na koniec, co pozwoli\u0142oby lepiej zaanga\u017cowa\u0107 s\u0142uchaczy i bardziej zg\u0142\u0119bi\u0107 i zrozumie\u0107 temat. Problemem jest tak\u017ce dla mnie szybkie przechodzenie pomi\u0119dzy r\u00f3\u017cnymi tematami, co nie pozwala przetrawi\u0107 i przemy\u015ble\u0107 poprzedniego tematu. Rozwi\u0105zanieUstalenie ram czasowych tak, \u017ceby by\u0142y znane dla wszystkich\u200a\u2014\u200azar\u00f3wno prezentuj\u0105cych jak i publiczno\u015bci\u2014 pomo\u017ce zbudowa\u0107 pewne oczekiwania wobec obu stron. Na przyk\u0142ad: je\u015bli prezentacja trwa 20 minut, a na pytania jest bezwzgl\u0119dnie od\u0142o\u017cone 10 minut (i oznaczone w planie wydarzenia oraz przed ka\u017cd\u0105 prezentacj\u0105), jest wi\u0119ksza szansa, \u017ce widownia zmobilizuje si\u0119 do zadawania pyta\u0144 wiedz\u0105c, \u017ce jest na nie wyznaczony czas. Dodatkowo przygotowanie i zadanie pierwszego pytania (oby nie wymagaj\u0105cego d\u0142ugiej odpowiedzi!) przez organizator\u00f3w mo\u017ce by\u0107 \u015bwietnym pocz\u0105tkiem dyskusji oraz da\u0107 dodatkowy czas na zastanowienie dla widowni. Pozwoli te\u017c zburzy\u0107 psychologiczn\u0105 barier\u0119 bycia pierwszym pytaj\u0105cym, co dodatkowo powinno u\u0142atwi\u0107 interakcj\u0119. Pro tip: Je\u015bli prezentujesz i masz na widowni kogo\u015b znajomego\u200a\u2014\u200aprzygotuj sobie jakie\u015b pytanie (i odpowied\u017a) i popro\u015b t\u0119 osob\u0119, \u017ceby je zada\u0142a\u00a0;) S\u0142ucha\u0107 to za\u00a0ma\u0142o\u2026 Siedzenie przez 45 minut i s\u0142uchanie prezentuj\u0105cego na pewno nie wp\u0142ywa pobudzaj\u0105co na poczucie otwartego dialogu. Je\u015bli prezentacja jest d\u0142uga cz\u0119\u015b\u0107 os\u00f3b nie b\u0119dzie w stanie zapami\u0119ta\u0107 tego, co by\u0142o na pocz\u0105tku prezentacji i pod koniec nie b\u0119dzie pewna czy pytanie ma w og\u00f3le sens. Zazwyczaj na tego typu wydarzeniach, jest przedstawiana sama teoria, co cz\u0119sto mo\u017ce nudzi\u0107 s\u0142uchaczy, nawet kiedy jest mowa na temat, kt\u00f3ry nas interesuje, to po pewnym czasie, po prostu si\u0119 wy\u0142\u0105czamy. Dobrym rozwi\u0105zaniem mo\u017ce by\u0107 zach\u0119cenie u\u017cytkownik\u00f3w do interakcji, niekt\u00f3rzy mog\u0105 si\u0119 stresowa\u0107, ale mo\u017cna zrobi\u0107 to anonimowo, a po zako\u0144czeniu zadania pokazywana jest prawid\u0142owa odpowied\u017a Rozwi\u0105zaniePrezentuj\u0105cy mo\u017ce wple\u015b\u0107 w swoj\u0105 prezentacj\u0119 interaktywne fragmenty, pytania do publiczno\u015bci, podnoszenie r\u0105k itp. Dzi\u0119ki temu od samego pocz\u0105tku widz b\u0119dzie mia\u0142 poczucie bardziej otwartego dialogu, a nie bycia jedynie biernym odbiorc\u0105 tre\u015bci. Podobnie anonimowe g\u0142osowania przez strony mobilne mog\u0105 znacz\u0105co zwi\u0119kszy\u0107 zaanga\u017cowanie publiczno\u015bci. Co dalej? Jak wida\u0107, \u017cadne z tych rozwi\u0105za\u0144 nie s\u0105 jako\u015b szczeg\u00f3lnie skomplikowane i trudne we wdro\u017ceniu, a jestem przekonany, \u017ce zwi\u0119kszenie zaanga\u017cowanie wszystkich os\u00f3b obecnych na konferencji odbije si\u0119 pozytywnie na jej odbiorze. W gruncie rzeczy jest to produkt taki jak wszystkie inne i powinni\u015bmy ci\u0105gle ulepsza\u0107 do\u015bwiadczenie jego u\u017cytkownik\u00f3w. A Ty jakie znasz sposoby na usprawnienie interakcji na tego typu wydarzeniach? Mo\u017ce jest jakie\u015b rozwi\u0105zanie kt\u00f3re powinno by\u0107 wdro\u017cone na absolutnie ka\u017cdej konferencji? A mo\u017ce to co\u015b zupe\u0142nie innego jest dla Ciebie najwi\u0119kszym problemem? Daj zna\u0107! Do zobaczenia na nast\u0119pnym spotkaniu! Nie zapomnij mnie o co\u015b zapyta\u0107;) Post Scriptum *Nie oszukujmy si\u0119, wiele temu \u201cbadaniu\u201d brakuje, \u017ceby traktowa\u0107 te wyniki naprawd\u0119 powa\u017cnie, ale mam nadziej\u0119, \u017ce b\u0119dzie dobrym punktem wyj\u015bciowym do dyskusji. Wielkie dzi\u0119ki Wojtek Kutyla za pomoc przy artykule! ", "title": "Kr\u00f3tko o tym, jak sprawi\u0107, \u017ceby konferencje i spotkania bran\u017cowe by\u0142y\u00a0lepsze.", "sentences": [{"fa60": "Kr\u00f3tko o tym, jak sprawi\u0107, \u017ceby konferencje i spotkania bran\u017cowe by\u0142y\u00a0lepsze."}, {"e1d1": "W oparciu o kr\u00f3tkie badanie* oraz moje przemy\u015blenia."}, {"d1e7": "Mam tak\u0105 teori\u0119, \u017ce wszystko co robimy jest tylko na tyle dobre na ile si\u0119 w to zaanga\u017cujemy. Je\u015bli ogl\u0105damy serial, graj\u0105c jednocze\u015bnie w gr\u0119 na telefonie, to\u200a\u2014\u200anawet je\u015bli serial jest \u015bwietny\u200a\u2014\u200anie b\u0119dziemy go tak prze\u017cywa\u0107. Je\u015bli jeste\u015bmy na spotkaniu ze znajomymi, ale ca\u0142y czas sms-ujemy z dziewczyn\u0105, kt\u00f3r\u0105 poznali\u015bmy poprzedniego wieczoru, to spotkanie to nie zapadnie nam w pami\u0119ci jako udane i warto\u015bciowe. Prze\u017cycie pe\u0142nego do\u015bwiadczenia wymaga pe\u0142nego zaanga\u017cowania."}, {"5c71": "To samo dotyczy konferencji i spotka\u0144 bran\u017cowych. Je\u015bli p\u00f3jdziemy na konferencj\u0119 po czym usi\u0105dziemy wygodnie w fotelu i b\u0119dziemy jedynie s\u0142ucha\u0107 prezentacji, to najpewniej nie wyjdziemy w pe\u0142ni usatysfakcjonowani. Konferencja wymaga pe\u0142nej interakcji. Dla pe\u0142nego zadowolenia widownia powinna by\u0107 tak samo zaanga\u017cowana jak prezentuj\u0105cy. Nie tylko s\u0142ucha\u0107, ale te\u017c m\u00f3wi\u0107\u200a\u2014\u200azadawa\u0107 pytania lub rozmawia\u0107 z innymi jej cz\u0142onkami. W innym przypadku po co na ni\u0105 w og\u00f3le i\u015b\u0107, skoro mogliby\u015bmy obejrze\u0107 stream z domu?"}, {"a08b": "Dlatego te\u017c wpad\u0142em na pomys\u0142 przeprowadzenia badania* na osobach z facebookowych grup Polish Designers i Usability PL w celu sprawdzenia jako\u015bci interakcji i zaanga\u017cowania podczas spotka\u0144 bran\u017cowych. Chcia\u0142em by cel tej kr\u00f3tkiej ankiety nie by\u0142 oczywisty, wi\u0119c jako skupi\u0142em si\u0119 na ch\u0119ci prezentowania i zadawania pyta\u0144. Te dwa podstawowe sposoby zaanga\u017cowania si\u0119 w spotkanie bran\u017cowe pos\u0142u\u017c\u0105 mi za wska\u017aniki czy i jak zaanga\u017cowani jeste\u015bmy w tego typu wydarzenia."}, {"d456": "Artyku\u0142 ten b\u0119dzie pewnie najciekawszy dla organizator\u00f3w wydarze\u0144 i prezentuj\u0105cych, ale mo\u017ce te\u017c pokaza\u0107 nowy punkt widzenia dla tych, kt\u00f3rzy wol\u0105 by\u0107 odbiorcami. Je\u017celi wolisz patrze\u0107 na konkretne dane zamiast czyta\u0107 moj\u0105 ich interpretacj\u0119, pe\u0142ne wyniki s\u0105 dost\u0119pne dla wszystkich tutaj: https://docs.google.com/spreadsheets/d/1NGpI82jbQgPbXvJxuzxs_7QLz8qlUQZ1f-_hpFji-R4/edit?usp=sharing"}, {"b636": "Odpowiedzi na pierwsze pytania by\u0142y zgodne z moimi za\u0142o\u017ceniami: Ze 149 odpowiedzi 82% respondent\u00f3w bywa na wydarzeniach bran\u017cowych a 18% nigdy na \u017cadnym nie by\u0142o. Co ciekawe, jedynie \u0107wier\u0107 z tych 18%, czyli mniej wi\u0119cej 4.5% wszystkich wype\u0142niaj\u0105cych ankiet\u0119, uwa\u017ca wydarzenia na strat\u0119 czasu. Ponad 95% z nas jest odbiorcami lub potencjalnymi odbiorcami tego typu wydarze\u0144!"}, {"8843": "Jak\u0105 jeste\u015bmy widowni\u0105?"}, {"42aa": "Ku mojej ogromnej uldze 0% (s\u0142ownie: zero) respondent\u00f3w stwierdzi\u0142o, \u017ce prezentacje s\u0105 idealne i nie trzeba ju\u017c o nic dopytywa\u0107. Wiemy dzi\u0119ki temu, \u017ce zdecydowanie istnieje potrzeba nawi\u0105zaniu dialogu."}, {"21c3": "Ponad po\u0142owa (61%) os\u00f3b ucz\u0119szczaj\u0105ce na tego typu wydarzenia stwierdzi\u0142a, \u017ce zadaje pytania, chocia\u017c jedynie 6% wybra\u0142o odpowied\u017a \u201cjasne\u201d a a\u017c 55% \u201cczasami\u201d. Ponadto istnieje te\u017c grupa niemal 40%, kt\u00f3ra nigdy nie zadaje pyta\u0144! Mnie osobi\u015bcie ten wynik zaskoczy\u0142\u200a\u2014\u200ask\u0105d wynika nasza niech\u0119\u0107 do podj\u0119cia dialogu z prezentuj\u0105cymi? Na szcz\u0119\u015bcie dok\u0142adnie o tym by\u0142o nast\u0119pne pytanie\u2026"}, {"4de5": "Ponad 60% os\u00f3b twierdzi, \u017ce nic im od razu nie przychodzi do g\u0142owy, a po\u0142owa wstydzi si\u0119 i boi si\u0119, \u017ce si\u0119 wyg\u0142upi. To do\u015b\u0107 powa\u017cne powody, ale na szcz\u0119\u015bcie jest par\u0119 pomys\u0142\u00f3w (w ostatniej cz\u0119\u015bci tego artyku\u0142u) jak je rozwi\u0105za\u0107."}, {"9f48": "Jak prezentujemy?"}, {"71e8": "Kolejny wynik, kt\u00f3rego si\u0119 nie spodziewa\u0142em, to a\u017c 88% respondent\u00f3w zg\u0142aszaj\u0105cych ch\u0119\u0107 prezentowania\u200a\u2014\u200ato zaskakuj\u0105co du\u017ca liczba. Je\u015bli zauwa\u017cymy, \u017ce jedynie 16% respondent\u00f3w kiedy\u015b ju\u017c prezentowa\u0142o, daje nam to wspania\u0142y potencja\u0142 71% respondent\u00f3w, kt\u00f3rzy nigdy jeszcze nie mieli okazji podzieli\u0107 si\u0119 swoj\u0105 unikaln\u0105 perspektyw\u0105, a by\u0107 mo\u017ce b\u0119d\u0105 chcieli w przysz\u0142o\u015bci. Zaledwie dwie osoby (nieca\u0142e 2%) prezentowa\u0142y w przesz\u0142o\u015bci ale nie zamierzaj\u0105 tego powt\u00f3rzy\u0107."}, {"416f": "Je\u015bli ju\u017c szukamy prelegent\u00f3w, to warto wiedzie\u0107, \u017ce praktycznie wszyscy (97%) ch\u0119tni do prezentowania zwracaj\u0105 uwag\u0119 na dwa podstawowe czynniki: temat\u200a\u2014\u200amusz\u0105 si\u0119 czu\u0107 w nim pewnie\u200a\u2014\u200aoraz (70%) czas na przygotowanie. Niezmiernie ucieszy\u0142em si\u0119 r\u00f3wnie\u017c z zaledwie dw\u00f3ch odpowiedzi \u201c\u017ceby nie by\u0142o pyta\u0144 od publiczno\u015bci\u201d. Osoby prezentuj\u0105ce raczej nie b\u0119d\u0105 blokad\u0105 dla podj\u0119cia dialogu."}, {"2162": "Spo\u015br\u00f3d os\u00f3b, kt\u00f3re nie wyra\u017caj\u0105 ch\u0119ci prezentowania, dwa najwi\u0119ksze powody to zbyt du\u017cy stres (53%) oraz brak ciekawych rzeczy do opowiedzenia (a\u017c 47%!). Musz\u0119 jednak przyzna\u0107, \u017ce przy zaledwie pi\u0119tnastu odpowiedziach na to pytanie, istotno\u015b\u0107 tych wynik\u00f3w pozostawia wiele do \u017cyczenia."}, {"22f3": "Dla mnie osobi\u015bcie zawsze najciekawsz\u0105 cz\u0119\u015bci\u0105 ka\u017cdej ankiety jest ostatnie pytanie otwarte, w kt\u00f3rym liczy\u0142em (i nie zawiod\u0142em si\u0119!) na ciekawe przemy\u015blenia. Raz jeszcze zach\u0119cam do przejrzenia pe\u0142nych wynik\u00f3w, al cz\u0119\u015b\u0107 cytat\u00f3w mo\u017cna przeczyta\u0107 (w oryginalnej pisowni) poni\u017cej w tym artykule."}, {"1859": "Problemy i rozwi\u0105zania?"}, {"6075": "Je\u015bli organizujesz konferencje lub prezentujesz, to mo\u017ce by\u0107 cz\u0119\u015b\u0107 dla Ciebie. Wykluczy\u0142em wszystkie uwagi typu \u201ctematy s\u0105 nieciekawe\u201d czy \u201cprezenter jest kiepski\u201d bo\u200a\u2014\u200acho\u0107 cz\u0119sto maj\u0105 w sobie wiele prawdy\u200a\u2014\u200aobawiam si\u0119, \u017ce niewiele wnosz\u0105 do dyskusji nad rozwi\u0105zaniem tego problemu. Do ka\u017cdego zagadnienia do\u0142\u0105czam cytat bezpo\u015brednio z pyta\u0144 otwartych ankiety."}, {"23e2": "Problem wstydu i strachu przed konfrontacj\u0105"}, {"0ccd": "Cho\u0107 zdaje si\u0119, \u017ce problem ten nie istnieje dla tych z nas, kt\u00f3rzy s\u0105 ju\u017c gotowi prezentowa\u0107 (tylko dwie osoby na 106 stwierdzi\u0142y, \u017ce nie chc\u0105 pyta\u0144 od publiczno\u015bci) to jednak okazuje si\u0119, \u017ce to do\u015b\u0107 powszechna bol\u0105czka w\u015br\u00f3d odbiorc\u00f3w. A\u017c 31 na 47 respondent\u00f3w nie chc\u0105cych zadawa\u0107 pyta\u0144 stwierdzi\u0142o, \u017ce boj\u0105 si\u0119, \u017ce si\u0119 wyg\u0142upi\u0105 i/lub wstydz\u0105 si\u0119 wyst\u0105pie\u0144 publicznych."}, {"cbcc": "mo\u017ce przygotowa\u0107 tak\u0105 skrzyneczk\u0119 jak urna wyborcza do wrzucania pyta\u0144 do prelegent\u00f3w je\u015bli kto\u015b si\u0119 wstydzi zapyta\u0107 przy publiczno\u015bci?"}, {"07b4": "Rozwi\u0105zanieJest wiele dost\u0119pnych obecnie sposob\u00f3w, kt\u00f3re pomog\u0105 nam obej\u015b\u0107 ten problem. Na przyk\u0142ad zadawanie (anonimowych?) pyta\u0144 przez stron\u0119 mobiln\u0105 czy aplikacj\u0119 tak, \u017ceby ka\u017cdy mia\u0142 szans\u0119 spokojnie sformu\u0142owa\u0107 swoje pytanie (na przyk\u0142ad sli.do: https://www.sli.do/)."}, {"2879": "Zastanowi\u0142abym si\u0119 tak\u017ce nad fajnymi pomys\u0142ami zadawania pyta\u0144, bo nie ka\u017cdy ma odwag\u0119 zada\u0107 pytanie przed setk\u0105 czy wi\u0119ksz\u0105 ilo\u015bci\u0105 ludzi. Lepsze s\u0105 formy zadawania ich anonimowo i wybierania przez prowadz\u0105cych najlepszych pyta\u0144. Pozwala to skr\u00f3ci\u0107 dyskusje na bezsensowne tematy (a czasem jest ich du\u017co) oraz da\u0107 ka\u017cdemu r\u00f3wna szans\u0119 na zadanie\u00a0pytania."}, {"73de": "Ciekawym wariantem tego rozwi\u0105zania jest zadawanie pyta\u0144 w komentarzach na stronie wydarzenia na facebooku (piona Experience Night! https://www.facebook.com/experiencenight/), dzi\u0119ki czemu prezenter ma szans\u0119 odpowiedzie\u0107 na wszystkie pytania (a widz je zada\u0107) nawet w kilka dni po wydarzeniu, a tak\u017ce podj\u0105\u0107 dyskusj\u0119 na kt\u00f3r\u0105 nie starczy\u0142o czasu podczas spotkania czy afterparty. Warto pami\u0119ta\u0107, \u017ce nie jest to opcja anonimowa, wi\u0119c niekt\u00f3rzy mog\u0105 ba\u0107 si\u0119 o\u015bmieszenia przed szerszym gronem. Mimo wszystko jestem przekonany, \u017ce zalety tego rozwi\u0105zania s\u0105 warte tego ryzyka i mog\u0119 je z w\u0142asnego do\u015bwiadczenia serdecznie poleci\u0107."}, {"1db4": "WTF networking?"}, {"f3ac": "Grupa doros\u0142ych ludzi nie jest w stanie nawi\u0105za\u0107 ze sob\u0105 sensownej rozmowy? Niestety, znamy to a\u017c za dobrze. Do\u015b\u0107 du\u017ca liczba komentarzy wspominaj\u0105cych o tym temacie zdaje si\u0119 potwierdza\u0107 powszechno\u015b\u0107 tego problemu."}, {"9741": "Najs\u0142absza cze\u015b\u0107 polskich wydarze\u0144 na kt\u00f3rych by\u0142em to newtorking, kt\u00f3ry nie odbywa sie prawie wcale. Ludzie s\u0105 jakby przestraszeni, trzymaj\u0105 si\u0119 tylko we w\u0142asnych grupkach. Zapytani o opinie na dowolny temat boja si\u0119\u00a0m\u00f3wi\u0107."}, {"744b": "Rozwi\u0105zanieZ pewno\u015bci\u0105 nie jest \u0142atwo sprawi\u0107, \u017ceby ludzie nagle stali si\u0119 bardziej otwarci. Jak wida\u0107 pozostawienie ludzi samych sobie z drinkiem w d\u0142oni nie sprawdza si\u0119 w stu procentach. By\u0107 mo\u017ce warto zatem spr\u00f3bowa\u0107 r\u00f3\u017cnych gier czy zada\u0144, kt\u00f3re znamy z zaj\u0119\u0107 buduj\u0105cych zesp\u00f3\u0142. Ponadto istniej\u0105 tak\u017ce coraz bardziej innowacyjne rozwi\u0105zania, takie jak na przyk\u0142ad Idea mixer: https://www.polidea.com/blog/Our_Conference_Networking_Game_Idea_Mixer/Na pewno warto nieustannie pr\u00f3bowa\u0107 udoskonali\u0107 t\u0119 cz\u0119\u015b\u0107 spotka\u0144, gdy\u017c, jak wida\u0107, s\u0105 osoby dla kt\u00f3rych to w\u0142a\u015bnie jest najwa\u017cniejsza ich cz\u0119\u015b\u0107:"}, {"ed75": "Zwykle na takich wydarzeniach ciekawiej jest przy piwku pogada\u0107 z innymi dyzajnerami i dowiedzie\u0107 si\u0119 czego\u015b interesuj\u0105cego od nich ni\u017c na samych prelekcjach."}, {"619d": "Za ma\u0142o czasu, zbyt szybkie\u00a0tempo\u2026"}, {"8fa1": "61% os\u00f3b twierdzi, \u017ce \u017cadne pytania im nie przychodz\u0105 do g\u0142owy od razu po wyst\u0105pieniu. Jednym ze sposob\u00f3w mo\u017ce by\u0107 zadawanie pyta\u0144 po spotkaniu (patrz wy\u017cej). Drugim, kt\u00f3ry mo\u017ce pozytywnie wp\u0142yn\u0105\u0107 na poczucie interakcji i zaanga\u017cowania w trakcie konferencji, jest budowanie oczekiwania dialogu od samego pocz\u0105tku\u2026"}, {"c312": "Wed\u0142ug mnie cz\u0119sto brakuje moderowanych dyskusji na koniec, co pozwoli\u0142oby lepiej zaanga\u017cowa\u0107 s\u0142uchaczy i bardziej zg\u0142\u0119bi\u0107 i zrozumie\u0107 temat. Problemem jest tak\u017ce dla mnie szybkie przechodzenie pomi\u0119dzy r\u00f3\u017cnymi tematami, co nie pozwala przetrawi\u0107 i przemy\u015ble\u0107 poprzedniego tematu."}, {"4f7e": "Rozwi\u0105zanieUstalenie ram czasowych tak, \u017ceby by\u0142y znane dla wszystkich\u200a\u2014\u200azar\u00f3wno prezentuj\u0105cych jak i publiczno\u015bci\u2014 pomo\u017ce zbudowa\u0107 pewne oczekiwania wobec obu stron. Na przyk\u0142ad: je\u015bli prezentacja trwa 20 minut, a na pytania jest bezwzgl\u0119dnie od\u0142o\u017cone 10 minut (i oznaczone w planie wydarzenia oraz przed ka\u017cd\u0105 prezentacj\u0105), jest wi\u0119ksza szansa, \u017ce widownia zmobilizuje si\u0119 do zadawania pyta\u0144 wiedz\u0105c, \u017ce jest na nie wyznaczony czas."}, {"5c51": "Dodatkowo przygotowanie i zadanie pierwszego pytania (oby nie wymagaj\u0105cego d\u0142ugiej odpowiedzi!) przez organizator\u00f3w mo\u017ce by\u0107 \u015bwietnym pocz\u0105tkiem dyskusji oraz da\u0107 dodatkowy czas na zastanowienie dla widowni. Pozwoli te\u017c zburzy\u0107 psychologiczn\u0105 barier\u0119 bycia pierwszym pytaj\u0105cym, co dodatkowo powinno u\u0142atwi\u0107 interakcj\u0119."}, {"0efd": "Pro tip: Je\u015bli prezentujesz i masz na widowni kogo\u015b znajomego\u200a\u2014\u200aprzygotuj sobie jakie\u015b pytanie (i odpowied\u017a) i popro\u015b t\u0119 osob\u0119, \u017ceby je zada\u0142a\u00a0;)"}, {"9cba": "S\u0142ucha\u0107 to za\u00a0ma\u0142o\u2026"}, {"0f99": "Siedzenie przez 45 minut i s\u0142uchanie prezentuj\u0105cego na pewno nie wp\u0142ywa pobudzaj\u0105co na poczucie otwartego dialogu. Je\u015bli prezentacja jest d\u0142uga cz\u0119\u015b\u0107 os\u00f3b nie b\u0119dzie w stanie zapami\u0119ta\u0107 tego, co by\u0142o na pocz\u0105tku prezentacji i pod koniec nie b\u0119dzie pewna czy pytanie ma w og\u00f3le sens."}, {"4f8e": "Zazwyczaj na tego typu wydarzeniach, jest przedstawiana sama teoria, co cz\u0119sto mo\u017ce nudzi\u0107 s\u0142uchaczy, nawet kiedy jest mowa na temat, kt\u00f3ry nas interesuje, to po pewnym czasie, po prostu si\u0119 wy\u0142\u0105czamy. Dobrym rozwi\u0105zaniem mo\u017ce by\u0107 zach\u0119cenie u\u017cytkownik\u00f3w do interakcji, niekt\u00f3rzy mog\u0105 si\u0119 stresowa\u0107, ale mo\u017cna zrobi\u0107 to anonimowo, a po zako\u0144czeniu zadania pokazywana jest prawid\u0142owa odpowied\u017a"}, {"ebed": "Rozwi\u0105zaniePrezentuj\u0105cy mo\u017ce wple\u015b\u0107 w swoj\u0105 prezentacj\u0119 interaktywne fragmenty, pytania do publiczno\u015bci, podnoszenie r\u0105k itp. Dzi\u0119ki temu od samego pocz\u0105tku widz b\u0119dzie mia\u0142 poczucie bardziej otwartego dialogu, a nie bycia jedynie biernym odbiorc\u0105 tre\u015bci. Podobnie anonimowe g\u0142osowania przez strony mobilne mog\u0105 znacz\u0105co zwi\u0119kszy\u0107 zaanga\u017cowanie publiczno\u015bci."}, {"f46a": "Co dalej?"}, {"5561": "Jak wida\u0107, \u017cadne z tych rozwi\u0105za\u0144 nie s\u0105 jako\u015b szczeg\u00f3lnie skomplikowane i trudne we wdro\u017ceniu, a jestem przekonany, \u017ce zwi\u0119kszenie zaanga\u017cowanie wszystkich os\u00f3b obecnych na konferencji odbije si\u0119 pozytywnie na jej odbiorze. W gruncie rzeczy jest to produkt taki jak wszystkie inne i powinni\u015bmy ci\u0105gle ulepsza\u0107 do\u015bwiadczenie jego u\u017cytkownik\u00f3w."}, {"f54a": "A Ty jakie znasz sposoby na usprawnienie interakcji na tego typu wydarzeniach? Mo\u017ce jest jakie\u015b rozwi\u0105zanie kt\u00f3re powinno by\u0107 wdro\u017cone na absolutnie ka\u017cdej konferencji? A mo\u017ce to co\u015b zupe\u0142nie innego jest dla Ciebie najwi\u0119kszym problemem? Daj zna\u0107!"}, {"f4b4": "Do zobaczenia na nast\u0119pnym spotkaniu! Nie zapomnij mnie o co\u015b zapyta\u0107;)"}, {"0ec4": "Post Scriptum"}, {"e3f2": "*Nie oszukujmy si\u0119, wiele temu \u201cbadaniu\u201d brakuje, \u017ceby traktowa\u0107 te wyniki naprawd\u0119 powa\u017cnie, ale mam nadziej\u0119, \u017ce b\u0119dzie dobrym punktem wyj\u015bciowym do dyskusji."}, {"feda": "Wielkie dzi\u0119ki Wojtek Kutyla za pomoc przy artykule!"}], "child": "817_1\t817_2817_1\t817_2"}