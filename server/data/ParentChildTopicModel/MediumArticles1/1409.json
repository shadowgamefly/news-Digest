{"name": "1409", "parent": "", "title": "5 gier dla dzieci pomagaj\u0105cych w nauce programowania", "sentences": [{"2d2b": "5 gier dla dzieci pomagaj\u0105cych w nauce programowania"}, {"801c": "Pami\u0119tacie artyku\u0142, w kt\u00f3rym pisa\u0142am o tym, dlaczego warto uczy\u0107 dzieci programowania? Po lekturze tego tekstu, znajomy zapyta\u0142 mnie, czy s\u0142ysza\u0142am o jakich\u015b fajnych aplikacjach edukacyjnych, kt\u00f3re m\u00f3g\u0142by kupi\u0107 swoim pociechom. Na jego pro\u015bb\u0119, stworzy\u0142am list\u0119 5 gier, kt\u00f3re \u0142\u0105cz\u0105 w sobie \u015bwietn\u0105 zabaw\u0119 z nauk\u0105 logicznego my\u015blenia. Sprawd\u017acie:"}, {"f756": "1. Scratch"}, {"1dcf": "\u0179r\u00f3d\u0142o: http://news.mit.edu"}, {"7c62": "Grupa wiekowa: 8\u201316 latPolska wersja j\u0119zykowa: TAK"}, {"7648": "O aplikacji Scratch pisa\u0142am ju\u017c wcze\u015bniej, ale wspomn\u0119 jeszcze raz, poniewa\u017c uwa\u017cam, \u017ce to jedna z najlepszych pozycji na rynku. Dzi\u0119ki niej, Twoja pociecha w prosty i przyjemny spos\u00f3b nauczy si\u0119 w tworzy\u0107 gry, animacje i interaktywne historyjki, kt\u00f3rymi b\u0119dzie mog\u0142a si\u0119 podzieli\u0107 z innymi graczami. Wystarczy zaledwie kilka godzin, aby Twoje dziecko zrozumia\u0142o dzia\u0142anie programu i rozpocz\u0119\u0142o samodzielne tworzenie swojego wirtualnego \u015bwiata."}, {"8b8d": "Je\u015bli jeste\u015b ciekaw, w jaki spos\u00f3b dzia\u0142a Scratch, polecam zapoznanie si\u0119 z jednym z filmik\u00f3w, kt\u00f3re pokazuj\u0105, jak za pomoc\u0105 tej aplikacji stworzy\u0107 prost\u0105 gr\u0119:"}, {"bc43": "2. Code\u00a0Monkey"}, {"822c": "\u0179r\u00f3d\u0142o: www.playcodemonkey.com"}, {"66bd": "Grupa wiekowa: 8\u201312 latPolska wersja j\u0119zykowa: TAK (mo\u017cna ustawi\u0107 w Menu)"}, {"2bad": "Oto kolejna prosta w obs\u0142udze, a jednocze\u015bnie wymagaj\u0105ca kreatywno\u015bci gra\u200a\u2014\u200aCode Monkey. Gra rozpoczyna si\u0119 kr\u00f3tk\u0105 historyjk\u0105 ma\u0142pki, kt\u00f3rej ukradziono banany. Po chwili rozpaczy, ma\u0142pka postanawia wyruszy\u0107 w podr\u00f3\u017c, kt\u00f3ra pomo\u017ce jej odzyska\u0107 ulubione owoce."}, {"15a2": "Gra podzielona zosta\u0142a na kilka poziom\u00f3w, a w ka\u017cdym z nich dziecko musi przepisa\u0107 kod, kt\u00f3ry umo\u017cliwi ma\u0142pce dotarcie do banana. Wraz z kolejnymi \u201clevelami\u201d, gra staje si\u0119 coraz bardziej skomplikowana\u200a\u2014\u200atzn. wymagane s\u0105 d\u0142u\u017csze i bardziej rozbudowane polecenia, plansze maj\u0105 coraz wi\u0119cej nowych przeszk\u00f3d, wymagaj\u0105cych d\u0142u\u017cszych i bardziej rozbudowanych linijek kodu."}, {"6304": "Uwaga! Niepe\u0142na (bezp\u0142atna) wersja Code Monkey dost\u0119pna jest na stronie i mo\u017cna j\u0105 uruchomi\u0107 bezpo\u015brednio z przegl\u0105darki, bez konieczno\u015bci instalacji na komputerze. Koniecznie wypr\u00f3buj j\u0105 wraz ze swoj\u0105 pociech\u0105!\u00a0:)"}, {"af75": "3. Photon"}, {"ac22": "Grupa wiekowa: 6\u201312 latPolska wersja j\u0119zykowa: TAK"}, {"457f": "Czas na dzie\u0142o polskich student\u00f3w! Photon to ma\u0142y, interaktywny robot edukacyjny, sterowany za pomoc\u0105 aplikacji mobilnej, dost\u0119pnej na smartfony i tablety. Jak zapewniaj\u0105 producenci\u200a\u2014\u200ajest to pierwszy na \u015bwiecie robot, kt\u00f3ry rozwija si\u0119 razem z dzieckiem. Mali gracze, pokonuj\u0105c kolejne poziomy, rozbudowuj\u0105 mo\u017cliwo\u015bci zabawki, a tym samym nabywaj\u0105 wiedz\u0119 z dziedziny programowania. Photon zawiera elementy RPG oraz gry zespo\u0142owej, co dodatkowo uatrakcyjnia go w oczach najm\u0142odszych u\u017cytkownik\u00f3w."}, {"4365": "Ten wyj\u0105tkowy wynalazek bia\u0142ostockich student\u00f3w sprawi, \u017ce Twoje dziecko w niezwykle \u0142atwy i przyjemny spos\u00f3b zdob\u0119dzie umiej\u0119tno\u015b\u0107 logicznego my\u015blenia i szybkiego podejmowania decyzji, a tak\u017ce rozwinie pami\u0119\u0107 i zeznajomi si\u0119 z nowymi technologiami. Nie wierzysz? Sprawd\u017a:"}, {"b554": "4. Scottie\u00a0Go!"}, {"d16d": "\u0179r\u00f3d\u0142o: scottiego.pl"}, {"5895": "Grupa wiekowa: 6+\u00a0Polska wersja j\u0119zykowa: TAK"}, {"f8aa": "Chyba nie mamy ju\u017c w\u0105tpliwo\u015bci, \u017ce Polak potrafi! Kolejny przyk\u0142ad? Gra edukacyjna stworzona przez ekip\u0119 z Pozna\u0144skiego Centrum Superkomputerowo-Sieciowego o nazwie Scottie Go! Polski wynalazek \u0142\u0105czy ze sob\u0105 fizyczn\u0105 gr\u0119 z aplikacj\u0105 mobiln\u0105. Dziecko ma do dyspozycji kartonowe klocki, s\u0142u\u017c\u0105ce do pisania program\u00f3w oraz program, kt\u00f3ry pozwala je zeskanowa\u0107 i przekszta\u0142ci\u0107 na zachowanie Scottiego i innych bohater\u00f3w. Na ma\u0142ego gracza czeka wiele zada\u0144 o rosn\u0105cym poziomie trudno\u015bci, kt\u00f3re powoli wprowadzaj\u0105 go w \u015bwiat programowania."}, {"a8d4": "Na czym dok\u0142adnie polega zabawa? Pozwol\u0119 sobie zacytowa\u0107 fragment opisu znalezionego na oficjalnej stronie producenta:"}, {"5723": "(\u2026) Jest rok 2030. Pojazd Scottiego ulega awarii i przymusowo l\u0105duje na naszej planecie. Pom\u00f3\u017c Scottiemu zdoby\u0107 cz\u0119\u015bci zamienne do pojazdu. Zr\u00f3b to programuj\u0105c jego ruchy. Sta\u0144 si\u0119 ekspertem w projektowaniu algorytm\u00f3w i poznaj podstawy programowania."}, {"4e3f": "5. Code\u00a0Combat"}, {"3b9c": "\u0179r\u00f3d\u0142o: getbadges.io"}, {"2afd": "Grupa wiekowa: 9+Polska wersja j\u0119zykowa: TAK"}, {"e740": "Na koniec gra RPG przeznaczona zar\u00f3wno dla dzieci, jak i doros\u0142ych! Jest dost\u0119pna z poziomu przegl\u0105darki i uczy programowania w znanych j\u0119zykach, takich jak Python czy JavaStript. Wcielamy si\u0119 w niej w bohatera, kt\u00f3remu\u200a\u2014\u200aza pomoc\u0105 konkretnych komend\u200a\u2014\u200awydajemy polecenia, przechodz\u0105c kolejne poziomy gry. W ka\u017cdym z nich dostajemy zadanie, kt\u00f3re nale\u017cy zrealizowa\u0107 wpisuj\u0105c odpowiedni kod. Po jego wykonaniu, otrzymujemy informacj\u0119, czego si\u0119 nauczyli\u015bmy."}, {"e9a6": "Code Combat pozwala przede wszystkim zrozumie\u0107 podstawy programowania, jednak znajdziemy tu te\u017c co\u015b dla bardziej zaawansowanych! Gra wykorzystuje bowiem elementy grywalizacji\u200a\u2014\u200adzi\u0119ki przej\u015bciu na tryb multiplayer, mo\u017cna spr\u00f3bowa\u0107 swoich si\u0142, zmagaj\u0105c si\u0119 z innymi graczami."}, {"8979": "To by by\u0142o na tyle\u200a\u2014\u200amam nadziej\u0119, \u017ce znale\u017ali\u015bcie co\u015b, co rzeczywi\u015bcie przyda si\u0119 Waszym pociechom. A mo\u017ce znacie lub s\u0142yszeli\u015bcie o jakich\u015b innych, fajnych grach, o kt\u00f3rych nie wspomnia\u0142am? Je\u015bli tak\u200a\u2014\u200akoniecznie podzielcie si\u0119 nimi w komentarzu!\u00a0:)"}], "content": "5 gier dla dzieci pomagaj\u0105cych w nauce programowania Pami\u0119tacie artyku\u0142, w kt\u00f3rym pisa\u0142am o tym, dlaczego warto uczy\u0107 dzieci programowania? Po lekturze tego tekstu, znajomy zapyta\u0142 mnie, czy s\u0142ysza\u0142am o jakich\u015b fajnych aplikacjach edukacyjnych, kt\u00f3re m\u00f3g\u0142by kupi\u0107 swoim pociechom. Na jego pro\u015bb\u0119, stworzy\u0142am list\u0119 5 gier, kt\u00f3re \u0142\u0105cz\u0105 w sobie \u015bwietn\u0105 zabaw\u0119 z nauk\u0105 logicznego my\u015blenia. Sprawd\u017acie: 1. Scratch \u0179r\u00f3d\u0142o: http://news.mit.edu Grupa wiekowa: 8\u201316 latPolska wersja j\u0119zykowa: TAK O aplikacji Scratch pisa\u0142am ju\u017c wcze\u015bniej, ale wspomn\u0119 jeszcze raz, poniewa\u017c uwa\u017cam, \u017ce to jedna z najlepszych pozycji na rynku. Dzi\u0119ki niej, Twoja pociecha w prosty i przyjemny spos\u00f3b nauczy si\u0119 w tworzy\u0107 gry, animacje i interaktywne historyjki, kt\u00f3rymi b\u0119dzie mog\u0142a si\u0119 podzieli\u0107 z innymi graczami. Wystarczy zaledwie kilka godzin, aby Twoje dziecko zrozumia\u0142o dzia\u0142anie programu i rozpocz\u0119\u0142o samodzielne tworzenie swojego wirtualnego \u015bwiata. Je\u015bli jeste\u015b ciekaw, w jaki spos\u00f3b dzia\u0142a Scratch, polecam zapoznanie si\u0119 z jednym z filmik\u00f3w, kt\u00f3re pokazuj\u0105, jak za pomoc\u0105 tej aplikacji stworzy\u0107 prost\u0105 gr\u0119: 2. Code\u00a0Monkey \u0179r\u00f3d\u0142o: www.playcodemonkey.com Grupa wiekowa: 8\u201312 latPolska wersja j\u0119zykowa: TAK (mo\u017cna ustawi\u0107 w Menu) Oto kolejna prosta w obs\u0142udze, a jednocze\u015bnie wymagaj\u0105ca kreatywno\u015bci gra\u200a\u2014\u200aCode Monkey. Gra rozpoczyna si\u0119 kr\u00f3tk\u0105 historyjk\u0105 ma\u0142pki, kt\u00f3rej ukradziono banany. Po chwili rozpaczy, ma\u0142pka postanawia wyruszy\u0107 w podr\u00f3\u017c, kt\u00f3ra pomo\u017ce jej odzyska\u0107 ulubione owoce. Gra podzielona zosta\u0142a na kilka poziom\u00f3w, a w ka\u017cdym z nich dziecko musi przepisa\u0107 kod, kt\u00f3ry umo\u017cliwi ma\u0142pce dotarcie do banana. Wraz z kolejnymi \u201clevelami\u201d, gra staje si\u0119 coraz bardziej skomplikowana\u200a\u2014\u200atzn. wymagane s\u0105 d\u0142u\u017csze i bardziej rozbudowane polecenia, plansze maj\u0105 coraz wi\u0119cej nowych przeszk\u00f3d, wymagaj\u0105cych d\u0142u\u017cszych i bardziej rozbudowanych linijek kodu. Uwaga! Niepe\u0142na (bezp\u0142atna) wersja Code Monkey dost\u0119pna jest na stronie i mo\u017cna j\u0105 uruchomi\u0107 bezpo\u015brednio z przegl\u0105darki, bez konieczno\u015bci instalacji na komputerze. Koniecznie wypr\u00f3buj j\u0105 wraz ze swoj\u0105 pociech\u0105!\u00a0:) 3. Photon Grupa wiekowa: 6\u201312 latPolska wersja j\u0119zykowa: TAK Czas na dzie\u0142o polskich student\u00f3w! Photon to ma\u0142y, interaktywny robot edukacyjny, sterowany za pomoc\u0105 aplikacji mobilnej, dost\u0119pnej na smartfony i tablety. Jak zapewniaj\u0105 producenci\u200a\u2014\u200ajest to pierwszy na \u015bwiecie robot, kt\u00f3ry rozwija si\u0119 razem z dzieckiem. Mali gracze, pokonuj\u0105c kolejne poziomy, rozbudowuj\u0105 mo\u017cliwo\u015bci zabawki, a tym samym nabywaj\u0105 wiedz\u0119 z dziedziny programowania. Photon zawiera elementy RPG oraz gry zespo\u0142owej, co dodatkowo uatrakcyjnia go w oczach najm\u0142odszych u\u017cytkownik\u00f3w. Ten wyj\u0105tkowy wynalazek bia\u0142ostockich student\u00f3w sprawi, \u017ce Twoje dziecko w niezwykle \u0142atwy i przyjemny spos\u00f3b zdob\u0119dzie umiej\u0119tno\u015b\u0107 logicznego my\u015blenia i szybkiego podejmowania decyzji, a tak\u017ce rozwinie pami\u0119\u0107 i zeznajomi si\u0119 z nowymi technologiami. Nie wierzysz? Sprawd\u017a: 4. Scottie\u00a0Go! \u0179r\u00f3d\u0142o: scottiego.pl Grupa wiekowa: 6+\u00a0Polska wersja j\u0119zykowa: TAK Chyba nie mamy ju\u017c w\u0105tpliwo\u015bci, \u017ce Polak potrafi! Kolejny przyk\u0142ad? Gra edukacyjna stworzona przez ekip\u0119 z Pozna\u0144skiego Centrum Superkomputerowo-Sieciowego o nazwie Scottie Go! Polski wynalazek \u0142\u0105czy ze sob\u0105 fizyczn\u0105 gr\u0119 z aplikacj\u0105 mobiln\u0105. Dziecko ma do dyspozycji kartonowe klocki, s\u0142u\u017c\u0105ce do pisania program\u00f3w oraz program, kt\u00f3ry pozwala je zeskanowa\u0107 i przekszta\u0142ci\u0107 na zachowanie Scottiego i innych bohater\u00f3w. Na ma\u0142ego gracza czeka wiele zada\u0144 o rosn\u0105cym poziomie trudno\u015bci, kt\u00f3re powoli wprowadzaj\u0105 go w \u015bwiat programowania. Na czym dok\u0142adnie polega zabawa? Pozwol\u0119 sobie zacytowa\u0107 fragment opisu znalezionego na oficjalnej stronie producenta: (\u2026) Jest rok 2030. Pojazd Scottiego ulega awarii i przymusowo l\u0105duje na naszej planecie. Pom\u00f3\u017c Scottiemu zdoby\u0107 cz\u0119\u015bci zamienne do pojazdu. Zr\u00f3b to programuj\u0105c jego ruchy. Sta\u0144 si\u0119 ekspertem w projektowaniu algorytm\u00f3w i poznaj podstawy programowania. 5. Code\u00a0Combat \u0179r\u00f3d\u0142o: getbadges.io Grupa wiekowa: 9+Polska wersja j\u0119zykowa: TAK Na koniec gra RPG przeznaczona zar\u00f3wno dla dzieci, jak i doros\u0142ych! Jest dost\u0119pna z poziomu przegl\u0105darki i uczy programowania w znanych j\u0119zykach, takich jak Python czy JavaStript. Wcielamy si\u0119 w niej w bohatera, kt\u00f3remu\u200a\u2014\u200aza pomoc\u0105 konkretnych komend\u200a\u2014\u200awydajemy polecenia, przechodz\u0105c kolejne poziomy gry. W ka\u017cdym z nich dostajemy zadanie, kt\u00f3re nale\u017cy zrealizowa\u0107 wpisuj\u0105c odpowiedni kod. Po jego wykonaniu, otrzymujemy informacj\u0119, czego si\u0119 nauczyli\u015bmy. Code Combat pozwala przede wszystkim zrozumie\u0107 podstawy programowania, jednak znajdziemy tu te\u017c co\u015b dla bardziej zaawansowanych! Gra wykorzystuje bowiem elementy grywalizacji\u200a\u2014\u200adzi\u0119ki przej\u015bciu na tryb multiplayer, mo\u017cna spr\u00f3bowa\u0107 swoich si\u0142, zmagaj\u0105c si\u0119 z innymi graczami. To by by\u0142o na tyle\u200a\u2014\u200amam nadziej\u0119, \u017ce znale\u017ali\u015bcie co\u015b, co rzeczywi\u015bcie przyda si\u0119 Waszym pociechom. A mo\u017ce znacie lub s\u0142yszeli\u015bcie o jakich\u015b innych, fajnych grach, o kt\u00f3rych nie wspomnia\u0142am? Je\u015bli tak\u200a\u2014\u200akoniecznie podzielcie si\u0119 nimi w komentarzu!\u00a0:) ", "child": "1409_11409_11409_11409_11409_11409_11409_11409_1"}