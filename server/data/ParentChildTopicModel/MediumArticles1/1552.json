{"name": "1552", "parent": "", "title": "Referandum Sonras\u0131 Okunabilecek Bir Referandum Yaz\u0131s\u0131", "sentences": [{"d670": "Referandum Sonras\u0131 Okunabilecek Bir Referandum Yaz\u0131s\u0131"}, {"c2b0": "Demokrasiyle ilintili k\u0131sa k\u0131sa d\u00fc\u015f\u00fcnceler\u2026"}, {"c13a": "Yaln\u0131z \u0130nsanlar"}, {"4b43": "30 saniye. Pasaport kontrol\u00fcn\u00fc ge\u00e7, zarf\u0131 al, damgay\u0131 bas, kutuya b\u0131rak. Vatanda\u015fl\u0131k g\u00f6revim hepi topu 30 saniyeye s\u0131\u011fd\u0131. Belki y\u0131lda bir tane de g\u00f6steri, bir miting, onlar da \u201csiyasi\u201d isek. Ama TV izlemeye her Allah\u0131n g\u00fcn\u00fc 4\u20135 saat harcan\u0131yor. Bu sistemin ad\u0131na demokrasi de\u011fil, televizyonokrasi demek laz\u0131md\u0131."}, {"50f0": "Ve o televizyonlarda, iktidar muhalefete g\u00f6re tam 10 kat fazla zaman al\u0131yorken\u00a0, her oyun e\u015fit say\u0131lmas\u0131n\u0131n manas\u0131zl\u0131\u011f\u0131 ortada."}, {"c4e4": "Merkezile\u015fmenin k\u00f6t\u00fc taraf\u0131, demokrasi anlay\u0131\u015f\u0131n\u0131 tek bir dev oylamaya indirgemek (yerel say\u0131lan b\u00fcy\u00fck\u015fehir belediye se\u00e7imleri bile dev), protestoyu da \u201canar\u015fi\u201d ile \u00f6zde\u015fle\u015ftirmek. Hatta anar\u015fi kelimesi bile bozulmu\u015f, normalde bir \u201cy\u00f6netim\u201d bi\u00e7imiyken, \u201cy\u0131k\u0131p d\u00f6kmek\u201d ile e\u015fanlaml\u0131 olmu\u015f."}, {"603b": "Bu iki etken, insanda, kendi hayat\u0131 hakk\u0131nda s\u00f6z sahibi oldu\u011fu sanr\u0131s\u0131 yarat\u0131yor. Genel se\u00e7imler, toplumlar\u0131n gaz\u0131n\u0131 almakta sava\u015flar kadar etkili olabilirler."}, {"ec19": "\u0130deal sistem nedir bilmiyorum ama ulusal haberlerin g\u00fcndemimizin hemen hepsini olu\u015fturdu\u011fu bir d\u00fczen olmasa gerek. Yerelle daha \u00e7ok ha\u015f\u0131r ne\u015fir olmal\u0131. Tam tersine, etki g\u00fcc\u00fcm\u00fcz daha fazla olmas\u0131na ra\u011fmen, bir \u00e7ok \u00fclkede yerel se\u00e7imlere kat\u0131l\u0131m daha d\u00fc\u015f\u00fck. Hele iyice yerelden, mahalle seviyesinden bahsedersek, kimsenin umrunda de\u011fil olan biten."}, {"10ac": "Bunlar\u0131 \u00f6zellikle T\u00fcrkiye i\u00e7in s\u00f6ylemiyorum. T\u00fcrkiye\u2019de \u201cyerel\u201d g\u00fc\u00e7s\u00fcz. \u015eimdilerde bu konuda insanlar\u0131n akl\u0131na ilk gelen \u015fey K\u00fcrt \u00f6zerkli\u011fi oluyor ama o i\u015flerden, HDP\u2019den, BOP\u2019tan, PKK\u2019dan da \u00f6nce, T\u00fcrkiye\u2019nin siyasi yap\u0131s\u0131 a\u015f\u0131r\u0131 merkeziyet\u00e7iydi ve \u00f6yle de kald\u0131."}, {"0606": "Parti ba\u015fkan\u0131, partinin kongre \u00fcyelerini belirleyen, milletvekilleri belirleyen, h\u00fck\u00fcmetin ba\u015f\u0131 olarak bakanlar\u0131 atayan, ihaleleri da\u011f\u0131tan Noel Baba\u2026bunlar hep ayn\u0131 ki\u015fi olabiliyor. AKP\u2019ye kadar tabii. Onlar bu listeye \u201cyarg\u0131n\u0131n \u00e7o\u011funun ba\u015f\u0131\u201d ve \u201ccumhurun ba\u015f\u0131\u201d maddelerini de ekledi. Referandum ge\u00e7sin ge\u00e7mesin."}, {"a842": "Artan t\u00fcketimiyle, bor\u00e7lanmas\u0131yla, sendikas\u0131zla\u015ft\u0131rmas\u0131yla, bireyi izole eden bir sistem var ve siyasi, idari yap\u0131m\u0131z bu durumu k\u00f6t\u00fcle\u015ftiriyor. Bireyin izolasyonuna \u00e7are olacak yereli ondan al\u0131p, ona uzak merkezlerdeki hikayeleri ve liderleri sat\u0131yor. As\u0131l bu y\u00fczden televizyonokrasideyiz."}, {"0112": "G\u00fczel bir yorum \u00fczerine ekleme:"}, {"cc00": "Trump da, Erdo\u011fan da, yerelden nemaland\u0131lar bol bol. Trump \u00f6zelinde bu anti-k\u00fcrelle\u015fme bab\u0131ndayd\u0131, Erdo\u011fan zaten belediyecilikten gelme. Fakat, bir s\u00fcre sonra, merkezi bir \u201c\u00fcst-hikaye\u201d, her \u015feyi geride b\u0131rakt\u0131: \u015eanl\u0131 bir ge\u00e7mi\u015fin geri gelmesi hikayesi. ABD\u2019de bu \u201cmanifest destiny\u201d s\u00f6ylevlerine d\u00f6n\u00fc\u015f olarak ger\u00e7ekle\u015fti, T\u00fcrkiye\u2019de ise yeni Osmanl\u0131 hayalleri olarak, s\u00fcrekli b\u00fcy\u00fcyen T\u00fcrkiye\u2019nin Bat\u0131 taraf\u0131ndan k\u0131skan\u0131lmas\u0131 olarak."}, {"a555": "Soyut Kavramlar ve\u00a0\u0130lkellik"}, {"461e": "Bence ilkelli\u011fin \u00f6l\u00e7\u00fcs\u00fc, k\u0131\u00e7\u0131na don giymemek veya eski silahlar kullanmak de\u011fil, soyut d\u00fc\u015f\u00fcnememek olmal\u0131. \u0130lkel bir yarat\u0131\u011f\u0131n hayat\u0131nda sadece somut \u015feyler var: Seks, a\u00e7l\u0131k, hiyerar\u015fi."}, {"93db": "Bunun toplumsal izd\u00fc\u015f\u00fcm\u00fc de ekonomi: \u0130lkel bir toplum, ekonomistlerin fazla s\u00f6z sahibi oldu\u011fu bir toplumdur. Her \u015feyden \u00e7ok ne yedi\u011finin, ne i\u00e7ti\u011finin, ne t\u00fcketti\u011finin hesab\u0131yla ilgilenen, sa\u011fl\u0131\u011f\u0131n\u0131 GMSH ile \u00f6l\u00e7en toplumlar bunlar. Elbette \u00f6l\u00e7mesi kolay olan \u015feyleri \u00f6l\u00e7\u00fcyoruz, ve onlar\u0131 \u00f6l\u00e7t\u00fckte de sanki onlar\u0131n d\u0131\u015f\u0131nda bir \u015fey yokmu\u015f gibi davran\u0131yoruz. \u00d6rne\u011fin neler \u00f6\u011frendi\u011fimizin, do\u011fam\u0131z\u0131n sa\u011fl\u0131\u011f\u0131n\u0131n, i\u015fe yarama hissimizin hesab\u0131n\u0131 pek tutmuyoruz."}, {"e7ab": "Hemen her toplum ilkel ama baz\u0131lar\u0131 daha ilkel. \u00d6zg\u00fcrl\u00fck, demokrasi, adalet gibi kavramlar\u0131 g\u00fcnde 1500 kez duyan ama hayatlar\u0131nda onlar\u0131 zerre ya\u015famayan, ba\u015fkalar\u0131nda da ya\u015fatmak istemeyen insanlarla dolu toplumlar. Sadece bo\u011faz\u0131ndan ge\u00e7enle ilgilenen, \u00f6tesini d\u00fc\u015f\u00fcnmeyenler."}, {"f5e8": "Bunlar\u0131 ele\u015ftirince, \u201celit\u201d olmakla, \u201chalden anlamamakla\u201d su\u00e7lanmak ka\u00e7\u0131n\u0131lmaz. Halbuki burada ilgin\u00e7 olan \u015fey \u015fu: Bizim Maslow hiyerar\u015fi\u015fi de bir garip i\u015fliyor!"}, {"b3bb": "Yani ben a\u00e7l\u0131ktan k\u0131r\u0131lan insanlar\u0131, bir Thomas Jefferson gibi, bir Voltaire gibi soyut kavramlarla u\u011fra\u015fmad\u0131klar\u0131 i\u00e7in ele\u015ftirmiyorum elbette. Kredi \u00e7ekip ak\u0131ll\u0131 telefon alan, o telefondan Twitter ile istedi\u011fine s\u00f6verek ifade \u00f6zg\u00fcrl\u00fc\u011f\u00fcn\u00fc kullanan, Instagram ile istedi\u011finin k\u0131\u00e7\u0131na bakan, ama telefonu kapat\u0131nca sadece kendi bo\u011faz\u0131ndan ge\u00e7en lokmayla ilgilenmeyi se\u00e7en o garip insan t\u00fcr\u00fcn\u00fc ele\u015ftiriyorum."}, {"e2e3": "\u0130\u015fin komik taraf\u0131, bunlar\u0131 ekonomiye odaklanarak yazarken de de\u011finmi\u015ftim, insanlar ceplerini do\u011frudan etkileyen durumlar\u0131 bile (vergi y\u00fck\u00fc, i\u015f\u015fizlik, hane bor\u00e7lar\u0131) g\u00f6rmezden gelebiliyorlar, ba\u015fta bahsetti\u011fim iyi bir merkezi \u00fcst-hikaye u\u011fruna."}, {"a22f": "Baz\u0131 De\u011ferleri \u0130\u00e7selle\u015ftirmenin Bedeli"}, {"1837": "\u00dcstelik, \u015funu da hep g\u00f6zard\u0131 ederiz: M\u00fclkiyet, s\u00f6z, se\u00e7im, adil yarg\u0131lanma hakk\u0131 gibi, kuvvetler ayr\u0131l\u0131\u011f\u0131 gibi m\u00fccadelelere erken giren toplumlar, \u00f6nce kar\u0131nlar\u0131n\u0131 doyurup sonra bu meselelere e\u011filmediler. Bu meselelere e\u011fildikleri i\u00e7in kar\u0131nlar\u0131n\u0131 doyurabildiler ve onun \u00f6tesine ge\u00e7ebildiler."}, {"6c98": "Daha do\u011frusu, yumurta tavuk misali, ikisi de birbirini besleyen, beraber geli\u015fen \u015feyler. O toplumlar bu m\u00fccadeleleri 200\u2013300 sene boyunca aral\u0131ks\u0131z verdiler, \u00f6yle tek bir devrimle olup biten bir i\u015f de\u011fil. \u0130ngiltere \u00f6zelinde mesela, modern anlam\u0131yla demokrasi olmasa da, en az\u0131ndan kuvvetler ayr\u0131l\u0131\u011f\u0131 m\u00fccadelesi, 1000 senelik Magna Carta\u2019ya uzan\u0131yor."}, {"24b0": "Biz bu bedelleri \u00f6demedik. \u00d6dedik de, yeterince \u00f6demedik. O de\u011ferleri, nesiller boyunca iki ileri bir geri giden bir s\u00fcre\u00e7te i\u00e7selle\u015ftiremedik, Bat\u0131\u2019da oldu\u011fu gibi. \u201cOnlar bu i\u015fi kotard\u0131lar, kusursuz yap\u0131yorlar\u201d filan demiyorum elbette, ama d\u00fc\u015ft\u00fckleri \u00e7eli\u015fkilerin bir limiti var, bir asgari zemin var."}, {"4497": "Bu zemine \u015f\u00f6yle de bak\u0131labilir: T\u00fcrkiye\u2019de, kendi cenah\u0131na yarad\u0131\u011f\u0131 s\u00fcrece, her t\u00fcl\u00fc medya bask\u0131s\u0131na, yalana, h\u0131rs\u0131zl\u0131\u011fa, vs tolere edebilecek kesim, at\u0131yorum %60't\u0131r, ama ba\u015fkas\u0131nda bu kesim %10'dur."}, {"5fb3": "Adaletsiz uygulamalar\u0131n adalet nidalar\u0131yla, bask\u0131c\u0131 uygulamalar\u0131n \u00f6zg\u00fcrl\u00fck nidalar\u0131yla destek bulmas\u0131na, daha ge\u00e7en g\u00fcn referandum sloganlar\u0131 \u00fczerinden de\u011finmi\u015ftim. Buradaki tek \u00e7eli\u015fki, sloganlarla, teklif edilen uygulamalar aras\u0131ndaki \u00e7eli\u015fki de\u011fil. Referandum s\u00fcrecinin kendisi de ayr\u0131yeten adaletsiz. \u201cDuble Orwellian\u201d bir durum var ortada."}, {"2ad1": "Bu \u00e7eli\u015fkilerin varl\u0131\u011f\u0131 ve Bat\u0131\u2019n\u0131n k\u00fclt\u00fcrel bask\u0131nl\u0131\u011f\u0131 y\u00fcz\u00fcnden herkesin l\u00fcgat\u0131na giren bu soyut kavramlar\u0131, her ideolojiden siyaset\u00e7inin her daim kullan\u0131yor olmas\u0131, o kavramlar\u0131n toplumda ne kadar kar\u015f\u0131l\u0131ks\u0131z kald\u0131klar\u0131na birer i\u015faret bence. Ta\u015f \u00e7atlasa %10'luk bir kesimin i\u00e7selle\u015ftirdi\u011fi, kalan\u0131 i\u00e7in i\u00e7i bo\u015f kal\u0131plar."}, {"389d": "Karars\u0131zl\u0131k Paradoksu"}, {"68e4": "Zarf\u0131 atmadan hemen \u00f6nce manal\u0131 manal\u0131 \u201chay\u0131rl\u0131 olsun\u201d dedim, sonra da belli belirsiz kas\u0131larak etraf\u0131ma bak\u0131nd\u0131m ama f\u0131s. Kimse umursamad\u0131. Beni duyan g\u00f6revliler de galiba g\u00f6zlerini devirdiler, ne de olsa ayn\u0131 sahneyi sabahtan beri elli kere g\u00f6rm\u00fc\u015flerdir. Yapt\u0131\u011f\u0131m\u0131 farkedince bir g\u00fclme geldi zaten, o \u015fekilde son dakikada kimi ikna edeceksem art\u0131k\u2026"}, {"44d4": "Burada da bu tiyatroya l\u00fczum yok. Zaten bunu okuyanlar\u0131n \u00e7o\u011fu hay\u0131rc\u0131d\u0131r, evet\u00e7i az\u0131nl\u0131\u011f\u0131n da yeterince sa\u011flam nedenleri vard\u0131r. Ve -bunu Pazar sabah\u0131 ekliyorum- bence referandum da ge\u00e7ecek, bunu bilerek oy att\u0131m."}, {"2900": "Ama karars\u0131zlar as\u0131l muamma. Hani \u201cbunlar\u0131 d\u00fc\u015f\u00fcnecek zamanlar\u0131 yok\u201d denilebilir ama \u00fc\u00e7te ikisi ev kad\u0131n\u0131, emekli, \u00f6\u011frenci, i\u015f\u015fiz imi\u015f. Benim ba\u015fka bir teorim var:"}, {"8f8d": "Normalde birbirine benzer iki se\u00e7enek aras\u0131nda karars\u0131z kal\u0131naca\u011f\u0131n\u0131 varsay\u0131yoruz. \u0130ki g\u00fczel renk aras\u0131nda, fiyat\u0131 birbirine yak\u0131n iki \u00fcr\u00fcn aras\u0131nda, vs. Halbuki, se\u00e7enekler aras\u0131ndaki fark a\u015f\u0131r\u0131 bi\u00e7imde a\u00e7\u0131ld\u0131\u011f\u0131 zaman da karars\u0131zl\u0131k art\u0131yor. Hele ki esas parametre fiyat yerine g\u00fcven gibi bir \u015feyse, bu paradoks daha da bariz: Se\u00e7enekler o kadar farkl\u0131 ki, iddialar o kadar \u00e7eli\u015fkili ki, birinin yalan s\u00f6yl\u00fcyor olmas\u0131 laz\u0131m. En son kimi dinlemi\u015fsem o daha g\u00fcvenilir geliyor, deli bir sarka\u00e7 gibi sallan\u0131p duruyorum, bu bir ka\u00e7 kez tekrarlan\u0131nca da iyice karars\u0131zla\u015f\u0131yorum."}, {"bb22": "\u015eunu unutmamak laz\u0131m: \u0130kilemlerimizin b\u00fcy\u00fck k\u0131sm\u0131 yalanc\u0131 ikilemler (false dilemma). Birbirlerini k\u00f6t\u00fcleyen iki araba sat\u0131c\u0131s\u0131n\u0131n da mal\u0131 k\u00f6t\u00fc olabilir. Ayn\u0131 derecede k\u00f6t\u00fc veya yalan olmak zorunda de\u011filler elbette (false equivalency), ama \u00fc\u00e7\u00fcnc\u00fc bir se\u00e7enek \u00e7o\u011fu zaman vard\u0131r."}, {"e5ae": "Referandumda ise bu yok. Zaten en \u00e7ok da bu y\u00fczden, bu kadar \u00f6nemli konularda karar vermek i\u00e7in kullan\u0131lmamal\u0131 (hele ki bizim yapt\u0131\u011f\u0131m\u0131z \u201ctorba referandumu\u201d en k\u00f6t\u00fcs\u00fc). Fakat bu durumda bile, yukardaki etkiyi farketmek, sarkac\u0131n h\u0131z\u0131n\u0131 kendili\u011finden d\u00fc\u015f\u00fcrecektir. Yani g\u00fcvene ba\u011fl\u0131 olmayan, ki\u015fisel \u00f6zelliklerden etkilenmeyen, daha objektif k\u0131s\u0131mlara odaklanarak karar vermek m\u00fcmk\u00fcn olur."}, {"359a": "\u201cTeorim bu\u201d dedim ama siz de karars\u0131zsan\u0131z ve ba\u015fka bir nedeni varsa, yorum yap\u0131n, ayd\u0131nlanay\u0131m. (Karars\u0131zl\u0131ktan bahsediyorum, boykottan de\u011fil, bu referandumdan medet ummaktan da de\u011fil)"}, {"b970": "Can\u0131n\u0131z S\u0131k\u0131ls\u0131n"}, {"2764": "Ge\u00e7en g\u00fcn bir fulars\u0131z yolda\u015f sormu\u015f \u201cniye bunlara kafa yoruyorsun, can\u0131n s\u0131k\u0131lm\u0131yor mu\u201d diye. S\u0131k\u0131l\u0131yor tabii. Ama o kadarc\u0131k da s\u0131k\u0131ls\u0131n. (Zaten benim \u201ccan s\u0131k\u0131nt\u0131m\u201d da bir \u015fey de\u011fil. Kamp alan\u0131ndan yaz\u0131yorum. Zorunluluktan de\u011fil, zevk i\u00e7in d\u0131\u015farda yatmaktan daha b\u00fcy\u00fck bir l\u00fcks var m\u0131?)."}, {"2651": "Hayat\u0131n her alan\u0131nda rahata fazla al\u0131\u015f\u0131\u011f\u0131z. Hem rahat olal\u0131m, hem yeterince \u00f6zg\u00fcr olal\u0131m, hem g\u00fcvende olal\u0131m, hem de bunlar i\u00e7in \u00e7ok u\u011fra\u015fmayal\u0131m, i\u015fte en fazla 2\u20133 siyasi parti takip edip, 2\u20133 y\u0131lda bir oy kullanal\u0131m, \u201csistem\u201d bir \u015fekilde halletsin. Bu l\u00fckse \u00e7ok az toplum sahip, onlar da bu kavgalar\u0131 \u00f6nceden \u00e7ok vermi\u015f olduklar\u0131ndan."}, {"eb76": "Bu kavgalardan birini dinliyorum \u015fimdi, daha \u00f6nce bahsetti\u011fim Revolutions podcastinde. 1830 Temmuz devrimi. \u00c7ok daha kanl\u0131 d\u00f6nemler ve co\u011frafyalar var elbette, ama Napolyon sonras\u0131 tahta geri d\u00f6nen ve k\u0131sa s\u00fcre i\u00e7inde hayat\u0131 1789 \u00f6ncesine \u00e7evirmeye \u00e7al\u0131\u015fan bir hanedan g\u00fcn\u00fcm\u00fczle daha alakal\u0131. Niye daha alakal\u0131?"}, {"25c8": "Napolyon\u2019un kaybetti\u011fi sava\u015flardan sonra iyice fakirle\u015fmi\u015f bir halk varken, kral\u0131n o elde kalan \u00fc\u00e7 kuru\u015fu da, aristokratlara ve kiliseye vermeye \u00e7al\u0131\u015fmas\u0131\u2026"}, {"0ae6": "Meclisteki vekil say\u0131s\u0131n\u0131n artmas\u0131 ve yeni gelen vekillerin, garip d\u00fczenlemelerle, b\u00fcy\u00fck toprak sahipleri aras\u0131ndan \u00e7\u0131kmalar\u0131, yani ayr\u0131cal\u0131kl\u0131 olanlar\u0131n daha da ayr\u0131cal\u0131k sahibi olmalar\u0131\u2026"}, {"ccc9": "Kral\u0131n, yak\u0131n giden se\u00e7imi kazanmak i\u00e7in, milliyet\u00e7i duygular\u0131 depre\u015ftirmeye \u00e7al\u0131\u015fmas\u0131yla giri\u015filen Cezayir seferi ve 150 y\u0131ll\u0131k bir s\u00f6m\u00fcrgenin ba\u015flang\u0131c\u0131\u2026"}, {"5c5e": "Yine de kaybetti\u011fi se\u00e7imi k\u0131sa bir s\u00fcrede feshetmesi, liberal vekillere yasaklar getirmesi, bas\u0131n \u00f6zg\u00fcrl\u00fc\u011f\u00fcn\u00fc susturmas\u0131\u2026"}, {"3247": "Ve hemen ertesi g\u00fcn ba\u015flayan, i\u00e7inde bulunan kimsenin tam boyutunu g\u00f6remedi\u011fi bir ayaklanma. Matbaalara kendilerini kilitleyen gazeteciler, yanl\u0131\u015f \u015feyi s\u00f6yledi\u011fi i\u00e7in servetlerini kaybedenler, mahallelerini savunmak i\u00e7in barikatlar kuran ve \u201cbarikat\u201d kavram\u0131n\u0131 k\u00fclt\u00fcr\u00fcm\u00fcze sokanlar\u2026"}, {"714a": "Kanla al\u0131nm\u0131\u015f haklar\u0131n, \u201ckral\u0131m sen \u00e7ok ya\u015fa\u201d nidalar\u0131yla geri verilebilece\u011fine, sonra da tekrar kanla al\u0131nmalar\u0131 gerekti\u011fine g\u00fczel bir \u00f6rnek t\u00fcm bunlar. Ama daha \u00f6nemlisi, bu yolda ba\u015far\u0131l\u0131 olman\u0131n garanti olmad\u0131\u011f\u0131n\u0131 da g\u00f6steriyorlar. Temmuz Devriminin sonunda, bir kral gitti, bir di\u011feri geldi. Hanedan\u0131n ana kolu gitti, yan kolu geldi. 1789'a, yani Ter\u00f6r \u00f6ncesi ya\u015fanan o k\u0131sa s\u00fcreli idealizme d\u00f6nmedi Fransa."}, {"dd00": "Tarih \u00f6\u011frenmek, tarihin geriye do\u011fru da i\u015fleyebildi\u011fini g\u00f6sterdi\u011fi i\u00e7in \u00f6nemli. Muhtemelen, birka\u00e7 saat i\u00e7inde bunun uygulamal\u0131 bir \u00f6rne\u011fine de tan\u0131k olaca\u011f\u0131z."}, {"c5b0": "Bu yaz\u0131n\u0131n asl\u0131 Fulars\u0131z Entellik\u2019te."}, {"6344": "Email listesine \u00fcye olun, benzer i\u00e7erikler do\u011frudan aya\u011f\u0131n\u0131za gelsin."}, {"2c1d": "Ba\u011f\u0131\u015f yap\u0131n \u00e7ok sevdiyseniz. Zira site de, email listesi de ebediyen reklams\u0131z."}], "content": "Referandum Sonras\u0131 Okunabilecek Bir Referandum Yaz\u0131s\u0131 Demokrasiyle ilintili k\u0131sa k\u0131sa d\u00fc\u015f\u00fcnceler\u2026 Yaln\u0131z \u0130nsanlar 30 saniye. Pasaport kontrol\u00fcn\u00fc ge\u00e7, zarf\u0131 al, damgay\u0131 bas, kutuya b\u0131rak. Vatanda\u015fl\u0131k g\u00f6revim hepi topu 30 saniyeye s\u0131\u011fd\u0131. Belki y\u0131lda bir tane de g\u00f6steri, bir miting, onlar da \u201csiyasi\u201d isek. Ama TV izlemeye her Allah\u0131n g\u00fcn\u00fc 4\u20135 saat harcan\u0131yor. Bu sistemin ad\u0131na demokrasi de\u011fil, televizyonokrasi demek laz\u0131md\u0131. Ve o televizyonlarda, iktidar muhalefete g\u00f6re tam 10 kat fazla zaman al\u0131yorken\u00a0, her oyun e\u015fit say\u0131lmas\u0131n\u0131n manas\u0131zl\u0131\u011f\u0131 ortada. Merkezile\u015fmenin k\u00f6t\u00fc taraf\u0131, demokrasi anlay\u0131\u015f\u0131n\u0131 tek bir dev oylamaya indirgemek (yerel say\u0131lan b\u00fcy\u00fck\u015fehir belediye se\u00e7imleri bile dev), protestoyu da \u201canar\u015fi\u201d ile \u00f6zde\u015fle\u015ftirmek. Hatta anar\u015fi kelimesi bile bozulmu\u015f, normalde bir \u201cy\u00f6netim\u201d bi\u00e7imiyken, \u201cy\u0131k\u0131p d\u00f6kmek\u201d ile e\u015fanlaml\u0131 olmu\u015f. Bu iki etken, insanda, kendi hayat\u0131 hakk\u0131nda s\u00f6z sahibi oldu\u011fu sanr\u0131s\u0131 yarat\u0131yor. Genel se\u00e7imler, toplumlar\u0131n gaz\u0131n\u0131 almakta sava\u015flar kadar etkili olabilirler. \u0130deal sistem nedir bilmiyorum ama ulusal haberlerin g\u00fcndemimizin hemen hepsini olu\u015fturdu\u011fu bir d\u00fczen olmasa gerek. Yerelle daha \u00e7ok ha\u015f\u0131r ne\u015fir olmal\u0131. Tam tersine, etki g\u00fcc\u00fcm\u00fcz daha fazla olmas\u0131na ra\u011fmen, bir \u00e7ok \u00fclkede yerel se\u00e7imlere kat\u0131l\u0131m daha d\u00fc\u015f\u00fck. Hele iyice yerelden, mahalle seviyesinden bahsedersek, kimsenin umrunda de\u011fil olan biten. Bunlar\u0131 \u00f6zellikle T\u00fcrkiye i\u00e7in s\u00f6ylemiyorum. T\u00fcrkiye\u2019de \u201cyerel\u201d g\u00fc\u00e7s\u00fcz. \u015eimdilerde bu konuda insanlar\u0131n akl\u0131na ilk gelen \u015fey K\u00fcrt \u00f6zerkli\u011fi oluyor ama o i\u015flerden, HDP\u2019den, BOP\u2019tan, PKK\u2019dan da \u00f6nce, T\u00fcrkiye\u2019nin siyasi yap\u0131s\u0131 a\u015f\u0131r\u0131 merkeziyet\u00e7iydi ve \u00f6yle de kald\u0131. Parti ba\u015fkan\u0131, partinin kongre \u00fcyelerini belirleyen, milletvekilleri belirleyen, h\u00fck\u00fcmetin ba\u015f\u0131 olarak bakanlar\u0131 atayan, ihaleleri da\u011f\u0131tan Noel Baba\u2026bunlar hep ayn\u0131 ki\u015fi olabiliyor. AKP\u2019ye kadar tabii. Onlar bu listeye \u201cyarg\u0131n\u0131n \u00e7o\u011funun ba\u015f\u0131\u201d ve \u201ccumhurun ba\u015f\u0131\u201d maddelerini de ekledi. Referandum ge\u00e7sin ge\u00e7mesin. Artan t\u00fcketimiyle, bor\u00e7lanmas\u0131yla, sendikas\u0131zla\u015ft\u0131rmas\u0131yla, bireyi izole eden bir sistem var ve siyasi, idari yap\u0131m\u0131z bu durumu k\u00f6t\u00fcle\u015ftiriyor. Bireyin izolasyonuna \u00e7are olacak yereli ondan al\u0131p, ona uzak merkezlerdeki hikayeleri ve liderleri sat\u0131yor. As\u0131l bu y\u00fczden televizyonokrasideyiz. G\u00fczel bir yorum \u00fczerine ekleme: Trump da, Erdo\u011fan da, yerelden nemaland\u0131lar bol bol. Trump \u00f6zelinde bu anti-k\u00fcrelle\u015fme bab\u0131ndayd\u0131, Erdo\u011fan zaten belediyecilikten gelme. Fakat, bir s\u00fcre sonra, merkezi bir \u201c\u00fcst-hikaye\u201d, her \u015feyi geride b\u0131rakt\u0131: \u015eanl\u0131 bir ge\u00e7mi\u015fin geri gelmesi hikayesi. ABD\u2019de bu \u201cmanifest destiny\u201d s\u00f6ylevlerine d\u00f6n\u00fc\u015f olarak ger\u00e7ekle\u015fti, T\u00fcrkiye\u2019de ise yeni Osmanl\u0131 hayalleri olarak, s\u00fcrekli b\u00fcy\u00fcyen T\u00fcrkiye\u2019nin Bat\u0131 taraf\u0131ndan k\u0131skan\u0131lmas\u0131 olarak. Soyut Kavramlar ve\u00a0\u0130lkellik Bence ilkelli\u011fin \u00f6l\u00e7\u00fcs\u00fc, k\u0131\u00e7\u0131na don giymemek veya eski silahlar kullanmak de\u011fil, soyut d\u00fc\u015f\u00fcnememek olmal\u0131. \u0130lkel bir yarat\u0131\u011f\u0131n hayat\u0131nda sadece somut \u015feyler var: Seks, a\u00e7l\u0131k, hiyerar\u015fi. Bunun toplumsal izd\u00fc\u015f\u00fcm\u00fc de ekonomi: \u0130lkel bir toplum, ekonomistlerin fazla s\u00f6z sahibi oldu\u011fu bir toplumdur. Her \u015feyden \u00e7ok ne yedi\u011finin, ne i\u00e7ti\u011finin, ne t\u00fcketti\u011finin hesab\u0131yla ilgilenen, sa\u011fl\u0131\u011f\u0131n\u0131 GMSH ile \u00f6l\u00e7en toplumlar bunlar. Elbette \u00f6l\u00e7mesi kolay olan \u015feyleri \u00f6l\u00e7\u00fcyoruz, ve onlar\u0131 \u00f6l\u00e7t\u00fckte de sanki onlar\u0131n d\u0131\u015f\u0131nda bir \u015fey yokmu\u015f gibi davran\u0131yoruz. \u00d6rne\u011fin neler \u00f6\u011frendi\u011fimizin, do\u011fam\u0131z\u0131n sa\u011fl\u0131\u011f\u0131n\u0131n, i\u015fe yarama hissimizin hesab\u0131n\u0131 pek tutmuyoruz. Hemen her toplum ilkel ama baz\u0131lar\u0131 daha ilkel. \u00d6zg\u00fcrl\u00fck, demokrasi, adalet gibi kavramlar\u0131 g\u00fcnde 1500 kez duyan ama hayatlar\u0131nda onlar\u0131 zerre ya\u015famayan, ba\u015fkalar\u0131nda da ya\u015fatmak istemeyen insanlarla dolu toplumlar. Sadece bo\u011faz\u0131ndan ge\u00e7enle ilgilenen, \u00f6tesini d\u00fc\u015f\u00fcnmeyenler. Bunlar\u0131 ele\u015ftirince, \u201celit\u201d olmakla, \u201chalden anlamamakla\u201d su\u00e7lanmak ka\u00e7\u0131n\u0131lmaz. Halbuki burada ilgin\u00e7 olan \u015fey \u015fu: Bizim Maslow hiyerar\u015fi\u015fi de bir garip i\u015fliyor! Yani ben a\u00e7l\u0131ktan k\u0131r\u0131lan insanlar\u0131, bir Thomas Jefferson gibi, bir Voltaire gibi soyut kavramlarla u\u011fra\u015fmad\u0131klar\u0131 i\u00e7in ele\u015ftirmiyorum elbette. Kredi \u00e7ekip ak\u0131ll\u0131 telefon alan, o telefondan Twitter ile istedi\u011fine s\u00f6verek ifade \u00f6zg\u00fcrl\u00fc\u011f\u00fcn\u00fc kullanan, Instagram ile istedi\u011finin k\u0131\u00e7\u0131na bakan, ama telefonu kapat\u0131nca sadece kendi bo\u011faz\u0131ndan ge\u00e7en lokmayla ilgilenmeyi se\u00e7en o garip insan t\u00fcr\u00fcn\u00fc ele\u015ftiriyorum. \u0130\u015fin komik taraf\u0131, bunlar\u0131 ekonomiye odaklanarak yazarken de de\u011finmi\u015ftim, insanlar ceplerini do\u011frudan etkileyen durumlar\u0131 bile (vergi y\u00fck\u00fc, i\u015f\u015fizlik, hane bor\u00e7lar\u0131) g\u00f6rmezden gelebiliyorlar, ba\u015fta bahsetti\u011fim iyi bir merkezi \u00fcst-hikaye u\u011fruna. Baz\u0131 De\u011ferleri \u0130\u00e7selle\u015ftirmenin Bedeli \u00dcstelik, \u015funu da hep g\u00f6zard\u0131 ederiz: M\u00fclkiyet, s\u00f6z, se\u00e7im, adil yarg\u0131lanma hakk\u0131 gibi, kuvvetler ayr\u0131l\u0131\u011f\u0131 gibi m\u00fccadelelere erken giren toplumlar, \u00f6nce kar\u0131nlar\u0131n\u0131 doyurup sonra bu meselelere e\u011filmediler. Bu meselelere e\u011fildikleri i\u00e7in kar\u0131nlar\u0131n\u0131 doyurabildiler ve onun \u00f6tesine ge\u00e7ebildiler. Daha do\u011frusu, yumurta tavuk misali, ikisi de birbirini besleyen, beraber geli\u015fen \u015feyler. O toplumlar bu m\u00fccadeleleri 200\u2013300 sene boyunca aral\u0131ks\u0131z verdiler, \u00f6yle tek bir devrimle olup biten bir i\u015f de\u011fil. \u0130ngiltere \u00f6zelinde mesela, modern anlam\u0131yla demokrasi olmasa da, en az\u0131ndan kuvvetler ayr\u0131l\u0131\u011f\u0131 m\u00fccadelesi, 1000 senelik Magna Carta\u2019ya uzan\u0131yor. Biz bu bedelleri \u00f6demedik. \u00d6dedik de, yeterince \u00f6demedik. O de\u011ferleri, nesiller boyunca iki ileri bir geri giden bir s\u00fcre\u00e7te i\u00e7selle\u015ftiremedik, Bat\u0131\u2019da oldu\u011fu gibi. \u201cOnlar bu i\u015fi kotard\u0131lar, kusursuz yap\u0131yorlar\u201d filan demiyorum elbette, ama d\u00fc\u015ft\u00fckleri \u00e7eli\u015fkilerin bir limiti var, bir asgari zemin var. Bu zemine \u015f\u00f6yle de bak\u0131labilir: T\u00fcrkiye\u2019de, kendi cenah\u0131na yarad\u0131\u011f\u0131 s\u00fcrece, her t\u00fcl\u00fc medya bask\u0131s\u0131na, yalana, h\u0131rs\u0131zl\u0131\u011fa, vs tolere edebilecek kesim, at\u0131yorum %60't\u0131r, ama ba\u015fkas\u0131nda bu kesim %10'dur. Adaletsiz uygulamalar\u0131n adalet nidalar\u0131yla, bask\u0131c\u0131 uygulamalar\u0131n \u00f6zg\u00fcrl\u00fck nidalar\u0131yla destek bulmas\u0131na, daha ge\u00e7en g\u00fcn referandum sloganlar\u0131 \u00fczerinden de\u011finmi\u015ftim. Buradaki tek \u00e7eli\u015fki, sloganlarla, teklif edilen uygulamalar aras\u0131ndaki \u00e7eli\u015fki de\u011fil. Referandum s\u00fcrecinin kendisi de ayr\u0131yeten adaletsiz. \u201cDuble Orwellian\u201d bir durum var ortada. Bu \u00e7eli\u015fkilerin varl\u0131\u011f\u0131 ve Bat\u0131\u2019n\u0131n k\u00fclt\u00fcrel bask\u0131nl\u0131\u011f\u0131 y\u00fcz\u00fcnden herkesin l\u00fcgat\u0131na giren bu soyut kavramlar\u0131, her ideolojiden siyaset\u00e7inin her daim kullan\u0131yor olmas\u0131, o kavramlar\u0131n toplumda ne kadar kar\u015f\u0131l\u0131ks\u0131z kald\u0131klar\u0131na birer i\u015faret bence. Ta\u015f \u00e7atlasa %10'luk bir kesimin i\u00e7selle\u015ftirdi\u011fi, kalan\u0131 i\u00e7in i\u00e7i bo\u015f kal\u0131plar. Karars\u0131zl\u0131k Paradoksu Zarf\u0131 atmadan hemen \u00f6nce manal\u0131 manal\u0131 \u201chay\u0131rl\u0131 olsun\u201d dedim, sonra da belli belirsiz kas\u0131larak etraf\u0131ma bak\u0131nd\u0131m ama f\u0131s. Kimse umursamad\u0131. Beni duyan g\u00f6revliler de galiba g\u00f6zlerini devirdiler, ne de olsa ayn\u0131 sahneyi sabahtan beri elli kere g\u00f6rm\u00fc\u015flerdir. Yapt\u0131\u011f\u0131m\u0131 farkedince bir g\u00fclme geldi zaten, o \u015fekilde son dakikada kimi ikna edeceksem art\u0131k\u2026 Burada da bu tiyatroya l\u00fczum yok. Zaten bunu okuyanlar\u0131n \u00e7o\u011fu hay\u0131rc\u0131d\u0131r, evet\u00e7i az\u0131nl\u0131\u011f\u0131n da yeterince sa\u011flam nedenleri vard\u0131r. Ve -bunu Pazar sabah\u0131 ekliyorum- bence referandum da ge\u00e7ecek, bunu bilerek oy att\u0131m. Ama karars\u0131zlar as\u0131l muamma. Hani \u201cbunlar\u0131 d\u00fc\u015f\u00fcnecek zamanlar\u0131 yok\u201d denilebilir ama \u00fc\u00e7te ikisi ev kad\u0131n\u0131, emekli, \u00f6\u011frenci, i\u015f\u015fiz imi\u015f. Benim ba\u015fka bir teorim var: Normalde birbirine benzer iki se\u00e7enek aras\u0131nda karars\u0131z kal\u0131naca\u011f\u0131n\u0131 varsay\u0131yoruz. \u0130ki g\u00fczel renk aras\u0131nda, fiyat\u0131 birbirine yak\u0131n iki \u00fcr\u00fcn aras\u0131nda, vs. Halbuki, se\u00e7enekler aras\u0131ndaki fark a\u015f\u0131r\u0131 bi\u00e7imde a\u00e7\u0131ld\u0131\u011f\u0131 zaman da karars\u0131zl\u0131k art\u0131yor. Hele ki esas parametre fiyat yerine g\u00fcven gibi bir \u015feyse, bu paradoks daha da bariz: Se\u00e7enekler o kadar farkl\u0131 ki, iddialar o kadar \u00e7eli\u015fkili ki, birinin yalan s\u00f6yl\u00fcyor olmas\u0131 laz\u0131m. En son kimi dinlemi\u015fsem o daha g\u00fcvenilir geliyor, deli bir sarka\u00e7 gibi sallan\u0131p duruyorum, bu bir ka\u00e7 kez tekrarlan\u0131nca da iyice karars\u0131zla\u015f\u0131yorum. \u015eunu unutmamak laz\u0131m: \u0130kilemlerimizin b\u00fcy\u00fck k\u0131sm\u0131 yalanc\u0131 ikilemler (false dilemma). Birbirlerini k\u00f6t\u00fcleyen iki araba sat\u0131c\u0131s\u0131n\u0131n da mal\u0131 k\u00f6t\u00fc olabilir. Ayn\u0131 derecede k\u00f6t\u00fc veya yalan olmak zorunda de\u011filler elbette (false equivalency), ama \u00fc\u00e7\u00fcnc\u00fc bir se\u00e7enek \u00e7o\u011fu zaman vard\u0131r. Referandumda ise bu yok. Zaten en \u00e7ok da bu y\u00fczden, bu kadar \u00f6nemli konularda karar vermek i\u00e7in kullan\u0131lmamal\u0131 (hele ki bizim yapt\u0131\u011f\u0131m\u0131z \u201ctorba referandumu\u201d en k\u00f6t\u00fcs\u00fc). Fakat bu durumda bile, yukardaki etkiyi farketmek, sarkac\u0131n h\u0131z\u0131n\u0131 kendili\u011finden d\u00fc\u015f\u00fcrecektir. Yani g\u00fcvene ba\u011fl\u0131 olmayan, ki\u015fisel \u00f6zelliklerden etkilenmeyen, daha objektif k\u0131s\u0131mlara odaklanarak karar vermek m\u00fcmk\u00fcn olur. \u201cTeorim bu\u201d dedim ama siz de karars\u0131zsan\u0131z ve ba\u015fka bir nedeni varsa, yorum yap\u0131n, ayd\u0131nlanay\u0131m. (Karars\u0131zl\u0131ktan bahsediyorum, boykottan de\u011fil, bu referandumdan medet ummaktan da de\u011fil) Can\u0131n\u0131z S\u0131k\u0131ls\u0131n Ge\u00e7en g\u00fcn bir fulars\u0131z yolda\u015f sormu\u015f \u201cniye bunlara kafa yoruyorsun, can\u0131n s\u0131k\u0131lm\u0131yor mu\u201d diye. S\u0131k\u0131l\u0131yor tabii. Ama o kadarc\u0131k da s\u0131k\u0131ls\u0131n. (Zaten benim \u201ccan s\u0131k\u0131nt\u0131m\u201d da bir \u015fey de\u011fil. Kamp alan\u0131ndan yaz\u0131yorum. Zorunluluktan de\u011fil, zevk i\u00e7in d\u0131\u015farda yatmaktan daha b\u00fcy\u00fck bir l\u00fcks var m\u0131?). Hayat\u0131n her alan\u0131nda rahata fazla al\u0131\u015f\u0131\u011f\u0131z. Hem rahat olal\u0131m, hem yeterince \u00f6zg\u00fcr olal\u0131m, hem g\u00fcvende olal\u0131m, hem de bunlar i\u00e7in \u00e7ok u\u011fra\u015fmayal\u0131m, i\u015fte en fazla 2\u20133 siyasi parti takip edip, 2\u20133 y\u0131lda bir oy kullanal\u0131m, \u201csistem\u201d bir \u015fekilde halletsin. Bu l\u00fckse \u00e7ok az toplum sahip, onlar da bu kavgalar\u0131 \u00f6nceden \u00e7ok vermi\u015f olduklar\u0131ndan. Bu kavgalardan birini dinliyorum \u015fimdi, daha \u00f6nce bahsetti\u011fim Revolutions podcastinde. 1830 Temmuz devrimi. \u00c7ok daha kanl\u0131 d\u00f6nemler ve co\u011frafyalar var elbette, ama Napolyon sonras\u0131 tahta geri d\u00f6nen ve k\u0131sa s\u00fcre i\u00e7inde hayat\u0131 1789 \u00f6ncesine \u00e7evirmeye \u00e7al\u0131\u015fan bir hanedan g\u00fcn\u00fcm\u00fczle daha alakal\u0131. Niye daha alakal\u0131? Napolyon\u2019un kaybetti\u011fi sava\u015flardan sonra iyice fakirle\u015fmi\u015f bir halk varken, kral\u0131n o elde kalan \u00fc\u00e7 kuru\u015fu da, aristokratlara ve kiliseye vermeye \u00e7al\u0131\u015fmas\u0131\u2026 Meclisteki vekil say\u0131s\u0131n\u0131n artmas\u0131 ve yeni gelen vekillerin, garip d\u00fczenlemelerle, b\u00fcy\u00fck toprak sahipleri aras\u0131ndan \u00e7\u0131kmalar\u0131, yani ayr\u0131cal\u0131kl\u0131 olanlar\u0131n daha da ayr\u0131cal\u0131k sahibi olmalar\u0131\u2026 Kral\u0131n, yak\u0131n giden se\u00e7imi kazanmak i\u00e7in, milliyet\u00e7i duygular\u0131 depre\u015ftirmeye \u00e7al\u0131\u015fmas\u0131yla giri\u015filen Cezayir seferi ve 150 y\u0131ll\u0131k bir s\u00f6m\u00fcrgenin ba\u015flang\u0131c\u0131\u2026 Yine de kaybetti\u011fi se\u00e7imi k\u0131sa bir s\u00fcrede feshetmesi, liberal vekillere yasaklar getirmesi, bas\u0131n \u00f6zg\u00fcrl\u00fc\u011f\u00fcn\u00fc susturmas\u0131\u2026 Ve hemen ertesi g\u00fcn ba\u015flayan, i\u00e7inde bulunan kimsenin tam boyutunu g\u00f6remedi\u011fi bir ayaklanma. Matbaalara kendilerini kilitleyen gazeteciler, yanl\u0131\u015f \u015feyi s\u00f6yledi\u011fi i\u00e7in servetlerini kaybedenler, mahallelerini savunmak i\u00e7in barikatlar kuran ve \u201cbarikat\u201d kavram\u0131n\u0131 k\u00fclt\u00fcr\u00fcm\u00fcze sokanlar\u2026 Kanla al\u0131nm\u0131\u015f haklar\u0131n, \u201ckral\u0131m sen \u00e7ok ya\u015fa\u201d nidalar\u0131yla geri verilebilece\u011fine, sonra da tekrar kanla al\u0131nmalar\u0131 gerekti\u011fine g\u00fczel bir \u00f6rnek t\u00fcm bunlar. Ama daha \u00f6nemlisi, bu yolda ba\u015far\u0131l\u0131 olman\u0131n garanti olmad\u0131\u011f\u0131n\u0131 da g\u00f6steriyorlar. Temmuz Devriminin sonunda, bir kral gitti, bir di\u011feri geldi. Hanedan\u0131n ana kolu gitti, yan kolu geldi. 1789'a, yani Ter\u00f6r \u00f6ncesi ya\u015fanan o k\u0131sa s\u00fcreli idealizme d\u00f6nmedi Fransa. Tarih \u00f6\u011frenmek, tarihin geriye do\u011fru da i\u015fleyebildi\u011fini g\u00f6sterdi\u011fi i\u00e7in \u00f6nemli. Muhtemelen, birka\u00e7 saat i\u00e7inde bunun uygulamal\u0131 bir \u00f6rne\u011fine de tan\u0131k olaca\u011f\u0131z. Bu yaz\u0131n\u0131n asl\u0131 Fulars\u0131z Entellik\u2019te. Email listesine \u00fcye olun, benzer i\u00e7erikler do\u011frudan aya\u011f\u0131n\u0131za gelsin. Ba\u011f\u0131\u015f yap\u0131n \u00e7ok sevdiyseniz. Zira site de, email listesi de ebediyen reklams\u0131z. ", "child": "1552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_21552_1\t1552_2"}