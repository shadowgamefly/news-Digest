{"name": "503", "parent": "", "title": "Tassonomia delle piattaforme", "sentences": [{"1e40": "Tassonomia delle piattaforme"}, {"324e": "Ecosistema, ownership e governance nelle piattaforme positive"}, {"3243": "English version here"}, {"b117": "Lo scorso dicembre insieme a Chiara, Marta e Valeria abbiamo organizzato presso il Cohub di Milano una delle tante Positive Platforms Design Jam che si sono tenute in contemporanea in tutto mondo."}, {"cfd1": "L\u2019iniziativa \u00e8 stata lanciata da IFTF (Institute For The Future) con l\u2019obiettivo di provare ad immaginare, con un approccio collaborativo, le possibili evoluzioni positive delle pratiche lavorative nel mondo delle piattaforme, facendo particolare riferimento ai fenomeni legati a sharing e gig economy. Per approfondire e dare concretezza alle idee progettuali emerse durante le diverse jam, IFTF ha messo in palio 4 borse di ricerca. Ogni partecipante o team aveva la possibilit\u00e0 di candidare il proprio progetto."}, {"ebaa": "Presentando la nostra proposta Positive platforms identity siamo riusciti ad aggiudicarci una delle borse e dal 15 febbraio abbiamo iniziato il percorso d\u2019indagine. Partendo dal lavoro prodotto da diversi istituti di ricerca, il nostro obiettivo \u00e8 tentare di sviluppare delle linee guida condivise che permettano di definire il concetto di piattaforma positiva. Vorremmo capire quali piattaforme esistenti possano ricadere in questa categoria, quali sono i parametri di positivit\u00e0 che le caratterizzano e come questi parametri possano incidere sulla salute delle piattaforme stesse. Fin dalla fase di organizzazione della jam ci siamo resi conto che, seppur le piattaforme vengono utilizzate quotidianamente, c\u2019\u00e8 una scarsa cultura a riguardo."}, {"2203": "Effettivamente, a livello semantico, la parola positivo pu\u00f2 essere declinata in maniera completamente soggettiva e la questione diventa ancora pi\u00f9 delicata associando il termine alle piattaforme, il cui campo di definizione \u00e8 ancora sfumato."}, {"5d7e": "Quello che ci proponiamo di fare con questo articolo (che probabilmente sar\u00e0 il primo di una serie) \u00e8 condividere il nostro lavoro passo dopo passo, per coinvolgere quelle persone che vorranno contribuire attivamente o portare il proprio punto di vista, cercando di approfondire un tema che per il momento \u00e8 poco definito ma che avr\u00e0 un impatto enorme sulle nostre vite personali e lavorative."}, {"f72a": "Il processo\u00a0seguito."}, {"d205": "Siamo partiti da una ricerca sulla letteratura esistente: abbiamo cercato, letto e selezionato articoli che potessero aiutarci ad arricchire il nostro bagaglio teorico, a capire chi a livello mondiale stesse gi\u00e0 riflettendo sull\u2019argomento e a individuare delle linee di pensiero. A questo link potete trovare la versione aperta e modificabile della bibliografia che stiamo costruendo."}, {"e979": "Alla luce del materiale raccolto e attraverso alcune sessioni di dibattito, ci\u00f2 che \u00e8 emerso in maniera preponderante \u00e8 la ricorrenza a parlare di piattaforme positive solo quando queste presentano precise forme di ownership e governance, in particolare facendo riferimento a forme cooperative. Questa restrizione di campo non ci \u00e8 sembrata sufficientemente convincente, soprattutto se tra gli indicatori di positivit\u00e0 si tiene conto della solidit\u00e0 e della capacit\u00e0 di sopravvivere delle gi\u00e0 citate piattaforme cooperative. Inoltre ci siamo resi conto che la positivit\u00e0 di una piattaforma \u00e8 quasi esclusivamente associata alla presenza di norme che tutelino i lavoratori che ne prendono parte. Crediamo invece che ci siano altri parametri che a partire dalla nostra esperienza sul caso BlaBlaCar in Italia abbia senso considerare."}, {"2785": "Abbiamo quindi deciso di ampliare il campo d\u2019indagine, strutturando una proto-classificazione delle piattaforme che ci permettesse da un lato di non escludere a priori alcune tipologie e dall\u2019altro di fissare i punti di partenza della nostra analisi. Come provare a stabilire dei parametri di positivit\u00e0 adattabili alle molteplici identit\u00e0 delle piattaforme se non partendo dall\u2019individuazione delle stesse?"}, {"38c8": "Studiando insieme le diverse definizioni di piattaforma ce n\u2019\u00e8 stata una in particolare che ci ha colpito. Indicandone gli elementi chiave, John Hagel definisce la piattaforma come:"}, {"33df": "\u201cA governance structure [\u2026] that determines who can participate, what roles they might play, how they might interact and how disputes get resolved\u201d and a \u201cset of protocols or standards [\u2026] to facilitate connection, coordination, and collaboration\u201d."}, {"6fd3": "Generando riflessioni e discussioni all\u2019interno del team, la definizione di Hagel ha creato un cortocircuito che ci ha permesso di riconfigurare il nostro punto di vista. Se con la prima classificazione avevamo differenziato le piattaforme focalizzandoci sul tipo di ecosistema che queste generano, ci \u00e8 poi sembrato necessario sviluppare una nuova tassonomia che tenesse anche conto delle strutture di ownership e governance come parametri caratterizzanti."}, {"9bb8": "In questa fase della ricerca ci stiamo concentrando sulla formulazione di questionari da rivolgere a vari casi studio di piattaforme italiane, con l\u2019obiettivo di porre delle domande che ci permettano di studiarne gli aspetti peculiari, nella loro eterogeneit\u00e0. Per questo il lavoro di classificazione doveva prima di tutto essere funzionale alla raccolta dati, facilitarne l\u2019interpretazione e aiutarci ad evitare pregiudizi nelle valutazioni finali."}, {"8b46": "Scegliendo di scomporre la piattaforma e studiandone separatamente ownership, governance ed ecosistema (intesi come singoli elementi strutturali) abbiamo pensato che sarebbe stato pi\u00f9 semplice ottenere dai questionari dei dati comparabili. Allo stesso tempo, dopo aver delineato l\u2019identit\u00e0 di queste singole componenti, potremo analizzarne le intersezioni e mettere i risultati a sistema, cos\u00ec da ottenere una fotografia del modello di piattaforma che tenga conto della sua complessit\u00e0."}, {"63c9": "Questo \u00e8 l\u2019albero delle piattaforme su cui stiamo lavorando, \u00e8 ancora in fase di definizione e aperto a modifiche:"}, {"c265": "Qui \u00e8 possibile visualizzare l\u2019albero navigabile."}, {"f492": "A questo link trovate il glossario che raccoglie le definizioni delle tipologie di piattaforme che stiamo proponendo e alcuni esempi per ognuna di queste. Sappiamo che molte delle piattaforme proposte possono rientrare in pi\u00f9 categorie e probabilmente \u00e8 proprio questa ibridazione a dargli forza e carattere. Il documento \u00e8 aperto ai vostri commenti e contributi, chiunque fosse interessato pu\u00f2 proporre dei casi studio (preferibilmente italiani) o nuovi spunti di riflessione."}, {"292c": "Co-autori: Valeria Loreti, Marta Mainieri, Chiara Agamennone"}], "content": "Tassonomia delle piattaforme Ecosistema, ownership e governance nelle piattaforme positive English version here Lo scorso dicembre insieme a Chiara, Marta e Valeria abbiamo organizzato presso il Cohub di Milano una delle tante Positive Platforms Design Jam che si sono tenute in contemporanea in tutto mondo. L\u2019iniziativa \u00e8 stata lanciata da IFTF (Institute For The Future) con l\u2019obiettivo di provare ad immaginare, con un approccio collaborativo, le possibili evoluzioni positive delle pratiche lavorative nel mondo delle piattaforme, facendo particolare riferimento ai fenomeni legati a sharing e gig economy. Per approfondire e dare concretezza alle idee progettuali emerse durante le diverse jam, IFTF ha messo in palio 4 borse di ricerca. Ogni partecipante o team aveva la possibilit\u00e0 di candidare il proprio progetto. Presentando la nostra proposta Positive platforms identity siamo riusciti ad aggiudicarci una delle borse e dal 15 febbraio abbiamo iniziato il percorso d\u2019indagine. Partendo dal lavoro prodotto da diversi istituti di ricerca, il nostro obiettivo \u00e8 tentare di sviluppare delle linee guida condivise che permettano di definire il concetto di piattaforma positiva. Vorremmo capire quali piattaforme esistenti possano ricadere in questa categoria, quali sono i parametri di positivit\u00e0 che le caratterizzano e come questi parametri possano incidere sulla salute delle piattaforme stesse. Fin dalla fase di organizzazione della jam ci siamo resi conto che, seppur le piattaforme vengono utilizzate quotidianamente, c\u2019\u00e8 una scarsa cultura a riguardo. Effettivamente, a livello semantico, la parola positivo pu\u00f2 essere declinata in maniera completamente soggettiva e la questione diventa ancora pi\u00f9 delicata associando il termine alle piattaforme, il cui campo di definizione \u00e8 ancora sfumato. Quello che ci proponiamo di fare con questo articolo (che probabilmente sar\u00e0 il primo di una serie) \u00e8 condividere il nostro lavoro passo dopo passo, per coinvolgere quelle persone che vorranno contribuire attivamente o portare il proprio punto di vista, cercando di approfondire un tema che per il momento \u00e8 poco definito ma che avr\u00e0 un impatto enorme sulle nostre vite personali e lavorative. Il processo\u00a0seguito. Siamo partiti da una ricerca sulla letteratura esistente: abbiamo cercato, letto e selezionato articoli che potessero aiutarci ad arricchire il nostro bagaglio teorico, a capire chi a livello mondiale stesse gi\u00e0 riflettendo sull\u2019argomento e a individuare delle linee di pensiero. A questo link potete trovare la versione aperta e modificabile della bibliografia che stiamo costruendo. Alla luce del materiale raccolto e attraverso alcune sessioni di dibattito, ci\u00f2 che \u00e8 emerso in maniera preponderante \u00e8 la ricorrenza a parlare di piattaforme positive solo quando queste presentano precise forme di ownership e governance, in particolare facendo riferimento a forme cooperative. Questa restrizione di campo non ci \u00e8 sembrata sufficientemente convincente, soprattutto se tra gli indicatori di positivit\u00e0 si tiene conto della solidit\u00e0 e della capacit\u00e0 di sopravvivere delle gi\u00e0 citate piattaforme cooperative. Inoltre ci siamo resi conto che la positivit\u00e0 di una piattaforma \u00e8 quasi esclusivamente associata alla presenza di norme che tutelino i lavoratori che ne prendono parte. Crediamo invece che ci siano altri parametri che a partire dalla nostra esperienza sul caso BlaBlaCar in Italia abbia senso considerare. Abbiamo quindi deciso di ampliare il campo d\u2019indagine, strutturando una proto-classificazione delle piattaforme che ci permettesse da un lato di non escludere a priori alcune tipologie e dall\u2019altro di fissare i punti di partenza della nostra analisi. Come provare a stabilire dei parametri di positivit\u00e0 adattabili alle molteplici identit\u00e0 delle piattaforme se non partendo dall\u2019individuazione delle stesse? Studiando insieme le diverse definizioni di piattaforma ce n\u2019\u00e8 stata una in particolare che ci ha colpito. Indicandone gli elementi chiave, John Hagel definisce la piattaforma come: \u201cA governance structure [\u2026] that determines who can participate, what roles they might play, how they might interact and how disputes get resolved\u201d and a \u201cset of protocols or standards [\u2026] to facilitate connection, coordination, and collaboration\u201d. Generando riflessioni e discussioni all\u2019interno del team, la definizione di Hagel ha creato un cortocircuito che ci ha permesso di riconfigurare il nostro punto di vista. Se con la prima classificazione avevamo differenziato le piattaforme focalizzandoci sul tipo di ecosistema che queste generano, ci \u00e8 poi sembrato necessario sviluppare una nuova tassonomia che tenesse anche conto delle strutture di ownership e governance come parametri caratterizzanti. In questa fase della ricerca ci stiamo concentrando sulla formulazione di questionari da rivolgere a vari casi studio di piattaforme italiane, con l\u2019obiettivo di porre delle domande che ci permettano di studiarne gli aspetti peculiari, nella loro eterogeneit\u00e0. Per questo il lavoro di classificazione doveva prima di tutto essere funzionale alla raccolta dati, facilitarne l\u2019interpretazione e aiutarci ad evitare pregiudizi nelle valutazioni finali. Scegliendo di scomporre la piattaforma e studiandone separatamente ownership, governance ed ecosistema (intesi come singoli elementi strutturali) abbiamo pensato che sarebbe stato pi\u00f9 semplice ottenere dai questionari dei dati comparabili. Allo stesso tempo, dopo aver delineato l\u2019identit\u00e0 di queste singole componenti, potremo analizzarne le intersezioni e mettere i risultati a sistema, cos\u00ec da ottenere una fotografia del modello di piattaforma che tenga conto della sua complessit\u00e0. Questo \u00e8 l\u2019albero delle piattaforme su cui stiamo lavorando, \u00e8 ancora in fase di definizione e aperto a modifiche: Qui \u00e8 possibile visualizzare l\u2019albero navigabile. A questo link trovate il glossario che raccoglie le definizioni delle tipologie di piattaforme che stiamo proponendo e alcuni esempi per ognuna di queste. Sappiamo che molte delle piattaforme proposte possono rientrare in pi\u00f9 categorie e probabilmente \u00e8 proprio questa ibridazione a dargli forza e carattere. Il documento \u00e8 aperto ai vostri commenti e contributi, chiunque fosse interessato pu\u00f2 proporre dei casi studio (preferibilmente italiani) o nuovi spunti di riflessione. Co-autori: Valeria Loreti, Marta Mainieri, Chiara Agamennone ", "child": "503_1\t503_2503_1\t503_2"}